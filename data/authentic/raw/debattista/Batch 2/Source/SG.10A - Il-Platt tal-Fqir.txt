Ħames mitt sena ilu, meta hawn Malta, bħal fil-bqija tal-Ewropa, kien hawn biss erbgħa familji għonja u ħafna fqar u tallâba jiġru barra, kienet id-drawwa komuni fost is-sinjuri li f’tarf il-mejda jħallu siġġu vojt u platt għal foqra.
L-ewwel fqir li jinzerta għaddej waqt l-ikel kien iħabbat il-bieb, jew jiġbed il-qampiena, u l-purtinar kien idaħħlu ġewwa fis-sala I-kbira u iwasslu sa tarf il-mejda, fejn kien jiekol u jixrob ma’ l- oħrajn dak kollu li joħroġ mill-kċina.
Biż-żmien din id-drawwa nqgħatet minn ħafna pajjiżi, l-aktar minħabba l-pesta.
In- nobbli ma baqgħux idaħħlu l-barranin f’darhom, għax kienu jibżgħu li jittieħdu u jmutu.
Issa ħallieha li kienu jmutu xorta; imma l-biżgħa kien iġagħlhom jissakkru ġewwa għal xhur sħaħ u ma jħallu lil ħadd jidħol minbarra ħlief għal xi bżonn.
Hawn Malta wkoll hekk ġara.
L-uniku wieħed li ma kienx jibża’ mill-pesta kien il- Konti tal-Falkun l-Aħmar, li kellu l-kastell u l-artijiet in-naħa ta’ Bengħisa.
Kien joħroġ għall-kaċċa qisu m’hux hu u jidħol bil-barżakka mimlija.
U għall-ikel kien baqa’ jżomm il-post tal-fqir.
“Fejn jieklu tnax, jieklu tlettax,” kien jgħid bejn tazza nbid u oħra, avolja ommu kienet tfakkru li t-tlettax ta’ Ġuda.
Darba l-Konti ħtieġlu jmur Sqallija u ħalla t-tmexxija tal-kastell f’idejn zijuh, bniedem zorr fil-kliem u mqit fi mġiebtu, li ma kellu xejn mit-tjubija u l-ħniena tal-bqijja tal- familja.
Dan, malli sab ruħu kmand tad-dar, ordna li ma jidħlux iżjed foqra għall-ikel.
U beda jitmaħhom mill-fdal li jitfgħu lil klieb meta kulħadd ikun xebgħa.
Kif beda jagħmel hekk beda ġej il-gwaj fuq dar il-Konti.
L-egħlieqi ntlew bin-nemus, 1/2 l-uċuh u l-għelejjel nixfu, u s-siġar mardu u m’għamlux frott.
In-nies u l-bhejjem inksew bl-infafet u qabadhom ħakk kbir ma’ ġisimhom kollu, u minn kull fejn joborxu biex iħokku kien joħroġ id-demm u ċċarċar il-materja.
Meta ġie lura l-Konti sab ħerba sħiħa.
Il-bejjhem kienu mitluqin fuq il-ħamrija, jilgħeġu bla nifs u bilkemm jitħarku, lil niesu sabhom mixħutin f’qiegħ ta’ sodda, għarqanin xraba u jhewdnu bid-deni.
Fil-kastell kien hemm riħa tinten ta’ mard u mewt.
“X’għamilt sakemm jien kont imsiefer?” staqsa lil zijuh meta rah mitluq għal mejjet fuq it-turretta.
“Warrabt lill-fqar mill-mejda u ġibt is-saħta fuq dahrek,” qallu l-ieħor.
“Meta ndimt kien tard wisq, ma kellix saħħa nsewwi l-ħsara.
Ilna xahar ma’ nieklu.
Ara x’se tagħmel għax ilkoll se mmutu.
” X’ħin sema dan il-kliem, il-Konti għadab għall-aħħar.
Imma fehem li bl-għadab biss ma kienx se jneħħi s-saħta li waqgħet fuq daru.
Għalhekk għamel ikla kbira u stieden lill-foqra kollha ta’ l-inħawi, u tahom kulma setgħu jieħdu magħhom mill-ħażna li kellu fit-torri tal-kastell, u għabbhielhom il-karretti u l-karrettuni bil-ġwies u l-btieti tal-inbid u l-ġarar taż-żejt.
U mill-għada l-uċuħ tar-raba u s-siġar reġgħu ħadu r-ruħ, il-bhejjem waqfu fuq riġlejhom, l-infafet nixxfu, u t-tfal reġgħu bdew jiġru wara xulxin fil-mgħodijiet tal- għelieqi u l-ġonna tal-larinġ u l-lumi.
U minn dakinhar sa llum ma naqas qatt il-platt tal-fqir fuq il-mejda tal-Konti ta’ Bengħisa.
(Adattata minn waħda mill-Ħrejjef għal Żmienna ta’ Joe Friggieri) 2/2.