Lejla minnhom inzertat maltempata minn dawk li kont inħobb jiena.
Meta kien ikun temp hekk ma kontx immur Mużew, imma kont infittex ninġabar għand in-nanna kmieni kemm jista’ jkun.
Kont nilbes il-piġama, intella l-ikel miegħi fil-kamra tal-bejt u noqgħod wara t-tieqa nara s-sajjetti iserrpu minn qalb is-sħab u jixgħelu l-għoljiet u l-baħar fil-bogħod.
Kont nieħu pjaċir inħoss ir-riħ jiprova jidħol minn bejn ix-xquq tat-tieqa, u tgħidtx kemm kont nidgeddes ma’ kull ragħda qawwijja li kienet triegħed ir-refuġju kenni tiegħi.
Iżda dak in-nhar il-beraq u s-sajjetti għalxejn xegħluli kullimkien.
Ir-riħ għalxejn sejjaħli bit-tvenvin tiegħu u r-ragħad għalxejn ipprova jċaqlaqni b’kemm kellu saħħa.
Minnflok tlajt nara l-ispettaklu li tant kont inħobb, intfajt fis-sodda tal-kamra tas-setaħ għax xejn ma ħassejtni niflaħ.
Biex ma ninkwietahiex, wara li teftift xi ħaġa, lin-nanna għedtilha li kont għajjien ħafna minħabba li dakinhar l-iskola konna lagħabna l-futbol.
Meta kont żgħir kont spiss inbati bl-irjieħat, u ta’ dakinhar kien wieħed minnhom, anzi wieħed minn dawk li jtellgħawli d-deni.
Minn ħin għal ieħor bdejt nistembaħ għarqan u nterter bil-bard.
Bdejt newhden u noħlom ħafna tgerfix.
Rasi bdejt inħossha daqs qartalla.
Ma stajtx nibqa’ sejjer hekk.
Bdejt naħseb li jkun aħjar jekk nipprova ninżel s’isfel u nqajjem lin-nanna.
Għalhekk bdejt nipprova niġbor il-ftit saħħa li kelli, meta ħin minnhom inħoss lil min jixxuttali l-għaraq minn fuq ġbini.
“Għall-erwieħ! Grazzi, nann,” għedtilha, “skużani li qajjimtek”.
Ħassejtha tbusni ħafif ħafif imma fit-tul fuq il-warda ta’ wiċċi, ħaditli idi f’tagħha, u bil-ħlewwa kollha qagħdet tmellisieli.
Xtaqt ngħidilha terġa’ tinżel torqod għax kienet se tiksaħ barra l-friex, imma t-tmellis ta’ subgħajha tant ħassejthu jwennisni.
1/2 Ma nafx eżatt kemm damet ħdejja, però qabel ma telqet kienet ċerta li kont erġajt irqatt.
Lanqas indunajt li ma kinitx għada hemm, u bqajt rieqed ħieni sa l-għada filgħodu.
L-għada ġiet tqajjimni n-nanna għax, naturalment, ma qomtx kmieni bħas-soltu għall-iskola.
“Isa, għax sar il-ħin, Grabiel.
Dan x’kien ma qomtx illum?” qaltli hekk kif bexxqitli l-bieb tal-kamra.
“Mela nsejt li kont ma niflaħx dal-lejl, nann? Lanqas l-iskola ma niflaħ immur illum.
” In-nanna baqgħet tħares ċassa lejja bħal waħda mħawwda.
Kienet taf li l-iskola kont inħobbha u ma kontx noqgħod inġib dawn l-iskużi biex infalli.
“Int kull ma kellek għeja.
Mhux hekk għedtli qabel ma tlajt torqod? Mhux bilfors wara min jaf kemm lgħabtu bil-ballun! Min jaf kemm irqadt dal-lejl! U anke jiena ta, lejl sħiħ irqadt, raqda waħda, avolja naħseb li għamel ħafna maltemp għax dalgħodu l-ħamrija tal-ġnien kollha mifqugħa bix-xita.
” Xi ħadd minna kien qed iħawwad.
Jew forsi kont ħlomt? Imma kif jista’ jkun? Id-deni ħassejtu jkiddni bit-thewdin u l-uġiegħ ta’ ras li kelli.
Li ma kontx daqshekk muġugħ u bla saħħa, żgur li ma kontx se nogħqod intella’ u nniżżel jekk f’nofs ta’ lejl kellix ninżel isfel u nqajjem lin-nanna biex tgħini.
Li ma kinitx hi li qagħdet timsaħli l-għaraq minn fuq ġbini u żżommli idejja sakemm erġajt irqadt, kieku żgur li d-deni ma kienx itaffili.
Forsi ma riditx turini? Lin-nanna ma bqajtx niffittha iżjed, li ma tmurx taħseb li ridt ngħid li qed titlef jew tiżmaga.
Mingħajr ma kont naf, dan kien l-ewwel kuntatt li kelli mal-ħares.
(Adattata minn Preżenza ta’ Michael Cini) 2/2.