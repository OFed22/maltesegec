Dak il-ħin Għar id-Dud kien miżgħud bin-nies.
Ma kienx hemm bank wieħed battal għax min għall-ħaġa u min għal oħra, kulħadd kien imur jinxteħet fuqhom; kull fejn tħares, żgħażagħ u tfal; kull fejn tara, lwien ta’ lbiesi u ta’ uċuh.
Fuq il-bankijiet kien hemm żgħażagħ mistħija li jħarsu lejn xulxin b’is-serqa minn fuq xi ktieb jew minn fuq xi biċċa ħwejjeġ li taparsi kienu jkunu qiegħdin iħitu, imbagħad jerġgħu jniżlu għajnejhom u b’wiċċhom aħmar nar jaħsbu li n-nies kollha ta’ madwarhom kienu ntebhu b’dik il-ħarsa; kien hemm żgħażagħ bla mistħija li kienu jitkellmu u jiddieħku, jegħmżu l-xulxin u x’uħud jilagħbu bl-idejn ukoll, bħallikieku ma kien qed jarhom ħadd; kien hemm xi qatgħa rġiel imdaħlin fi ż-żmien li kienu jmorru hemm kuljum bil-ħsieb li jigdbu kemm jifilħu, jitkażaw bl-għamil taż-żgħażagħ filwaqt li jbellgħuwa lil xulxin li fiż-żmienhom qatt ma waslu biex jagħmlu dawk l-għarukażijiet; kont tara xi qassis imdawwar b’xi erba t’irġiel jismaħħhom jitkellmu, jew maqtugħ għalih jitgħaxxaq b’dik iż-żiffa li kienet tinħass tiela’ mill-baħar.
Xi qaddejja kienet tmur tiddeffes bejn xi erba’ nisa Ingliżi, u meta tara lit-tfal li kienet qiegħda tieħu ħsiebhom ikunu tbiegħdu xi daqsxejn, kienet issejħilhom u tibda titkellem magħhom bl-Ingliż biex jaħżbuha Ingliża.
In-nies li kienu mexjin kienu jaħptu ma’ xulxin, jinbuttaw u jirfsu wieħed lil ieħor.
Xebbiet miexja flimkien, jitkellmu lkoll f’daqqa b’leħen għoli biex jiġu mismugħin mis-subien li kienu jimxu warajhom, kienu jiltaqgħu ma’ xebbiet oħra, jieqfu jgħidu xi ċajt, u jibqgħu miexja l-quddiem; xi żagħżugħ, li kien ikun ilu l-ġimgħat sħaħ jilbes l-aħjar libsa u jiġi minn jaf min fejn biex jaqbad ma’ xi tfajla li ma tkunx tridu, kien jibqa’ miexi warajha, filwaqt li hi, għalkemm ma kienx jogħġobha, kienet tħallieh iżomm xi ħarira tama li xi darba għad iddur, għax kien jaqbel lil-frugħa tagħha li tarah imġennen warajha.
Qalb dawk in-nies kollha kienu jidhru xi żewġ miżżewwġin għadhom ferħanin b’xulxin, li kienu jiġu Għar id-Dud biex juru ftit rwieħhom, u l-ħin kollhu kienu jkunu b’sebgħa għajnejn fuq xulxin li ma jkunx hemm xi sabi li jfettillu jħares lejn l-għarusa, jew xi xebba li tħares lejn l-għarus; it-tfal kienu jiġġerrew wara xulxin, jilagħbu, jduru mal-bankijiet, jgħaddu minn bejn in-nies bħallikieku xejn, u jirfsu lill- xi ħadd li qabel ma jkun intebaħ bihom ma jilmaħomx aktar; oħrajn kienu jiġġerrew fuq xi rota jew ikaxkru warajhom xi kelb jew żiemel ta’ l-injam; tal-pastizzi u tal-lews u l-karawett kienu jduru man-nies u jgħajtu b’leħen li kien jinstama’ minn sebgħa kantunieri bogħod.
Bertu u sieħbu għaddew minn qalb dik il-geġwiġija kollha, bħallikieku ma kien hemm ħadd; bosta minn dawk l-uċuħ li bdew jaħbtu magħhom ma kienux ġodda għalihom; bosta minn dawk it-tfajliet li kienu għaddew minn ma’ ġembhom kienu semgħuhom iwiegħduhom li kellhom jibqgħu jħobbuhom sal-mewt u wara ftit xhur qabduhom jitkellmu ma’ oħrajn u fettluha magħhom.
Baqgħu mexjin mingħajr ma jitkellmu, daqqa jaħbtu ma’ n-nies u oħra jinfirdu x’ħin xi ħadd jgħaddi minn bejniethom.
Għaddew minn mall-ħadid u meta qabżu t-torri waqfu, waħlu dahrhom mal-ħadid li jagħti għal fuq il-blat u qagħdu hemm.
(Meħuda u adattata minn Is-Salib tal-Fidda ta’ Wistin Born).