IL-PREĊETT U L-GRIŻMA Kulma niftakar minn dan il-perijodu huwa biss il-biżgħa li kelli li mmut qabel nilħaq nagħmel il-Preċett.
Naħseb li dal-fellus daħal ġo moħħi ħtija tal-istejjer li kienet tirrakontalna s-soru.
Kienu jgħidulna kull xorta ta’ stejjer dwar l-eternita mxebbħa ma’ ballun kbir tal-azzar li jibda jittiekel bil-mod bil-mess ta’ għasfur; u dwar dnub mejjet li jekk tibqa’ ma tqerrux jikber f’sagrileġġ fuq ieħor sa ma jkollok iġġorr fuq spallejk xkora daqs muntanja.
Imbagħad, ħabta u sabta, tmut bil-lejl u ssib lil Luċifru jistennik jiżfen is-samba bil-foxxna f’idu.
Niftakar ukoll meta kienu qalulna dwar it-tifel li kien jerfa’ jdejh fuq ommu u li din ma kinitx tikkoreġih u li mbagħad, meta miet, il-katavru tiegħu baqa’ b’idu merfuha ’l fuq u ma rnexxielhomx iniżżluhielu qabel ma ommu tatu daqqa fuqha.
U jien ingiddem difrejja u nipprova nara jekk l-aħħar gidba li għedt kinitx tikkostitwixxi dnub mejjet jew venjal u jekk għandix inqerrha jew le.
Meta sebbħet il-ġurnata tant mistennija tal-Preċett, niftakar lill-ommi tiġi tqajjimni mis-sodda, tgħannaqni u tgħidli, “Qed tara kif għadek ħaj u li wasalt biex tirċievi l- Bambin ġewwa fik!” Għaliex ommi kienet tħobbna u turina li tħobbna bl-aktar 1/2 affarijiet ċkejknin: b’nofs ta’ kelma, bi tbissima, b’tgħannieqa, b’ċajta.
Kienet taf tifraħ u tferraħ lil kull min imiss magħha u kellha kariżma biex tbiegħ.
Il-Griżma niftakarha ftit aktar.
Meta ġew biex jagħżluli parrinu, missieri qalli, “Taf lil min ngħidu joqgħodlok parrinu? Lis-Sur Karm Ellul Vincenti.
” Dan kien jaħdem ma’ missieri u jien kont diġa’ ltqajt miegħu xi darbtejn matul iż-żjajjar tiegħi fl-uffiċċju.
Miċ-ċerimonja kollha niftakar biss li fil-knisja kienu dawwrulna s-siġġijiet bil-maqlub, jiġifieri bid-dahar iħares in-naħa ta’ barra u ġiegħluna nitilgħu għarkupptejna fuq il- magħqad tas-siġġu u nserħu jdejna fuq id-dahar, qisna qed nittawlu minn ġo gallerija.
Mingħalija li l-Griżma kien għamilhilna l-Isqof Galea.
Aħna u sejrin lura d-dar, jien u s-Sur Karm waħedna (għax dik il-ħabta l-ġenituri ma kinux jitħallew jattendu), huwa ħareġ pakkett ċkejken mill-but u qalli, “Dan issa iftħu meta naslu d-dar!” Kont naf li f’dak il-pakkett kien hemm il-fountain pen u l-fountain pencil li kont tlabtu, imma meta wasalna d-dar qbajt skantat b’dak il-ġmiel ta’ sett: blù rħamat irqiq irqiq bid-deheb, b’ismi u kunjomi minquxin fuqu bl-abjad.
Għadhom għandi sa llum, u b’dik il-fountain pen għamilt l-eżamijiet għall-Liċeo u l-O-Levels.
Ommi kienet qaltli li dak is- sett kien se jibqgħali tifkira tal-Griżma u tifkira tiegħu.
(Adattata minn Il-ġenn li jżommni f’sikti ta’ Trevor Żahra) 2/2.