Toninu “Ejja gedida… ejja ntelqu… wieħed, tnejn, tlieta…” u Toninu, bil-ħabel li kien marbut ma’ għonq il-gidja f’idu, telaq jiġri kemm kellu saħħa fit-triq qalb ħafna trab u taħt ix- xemx tikwi tas-sajf.
It-triq, magħluqa minn żewġ ħitan twal tas-sejjiegħ li mat-tarf tagħhom kienu jidhru mxabbta s-siġar tal-bajtar tax-xewk, kienet tilwi, wara xi mitejn pass, lejn in-naħħa tal-lemin, fejn iżjed il-fuq, fil-quċċata tal-għolja, kien hemm xagħra żgħira kollha blat għeri u ħaxix ħażin.
X’ħin waslu hemmhekk, Toninu u l-gidja marru jistrieħu fid-dell ta’ blata ftit iżjed għolja mill-bqija, inxteħtu fl-art u bdew jitqallbu fuq xulxin.
Toninu kien għadu kemm għalaq seba’ snin, iżda billi ġieb ruħu kien juri iżjed.
Wiċċhu kien ismar, għajnejħ suwed, xagħaru mġiegħed.
Kien liebes qalziet tax-xoqqa ta’ Malta twil sal-qasba ta’ siequ u marbut b’ċinga waħda taċ-ċarruta, għax l-oħra kien dejjem iħalliha mdendla warajh; il-qmis kienet bajda u kaħla.
Ommu Katrin, mara armla, ma kelliex ħliefu u kienet tħobbu daqs id-dawl ta’ għajnejha.
Kif jisbaħ kienet tagħtih skutella ħalib mimlija ftiet u tibqa’ tfittitlu sakemm ma jkunx jista’ jibla iżjed.
Xħin ixxebbaw, kienet tqabbadlu l-gidja f’idu u iġri ’l barra għax-xemx sa nofsinhar.
Għax Katrin ma kinitx tibgħatu skola lit-tifel tagħha; kienet tgħid li hemmhekk jaħqruhuwlha, li taħt is-saqaf mingħajr xemx żgur jimirdilha.
Iżda f’qalbha kienet tgħid li jekk imurilha l-iskola, jdejh ma jkunux tajba għax-xogħol tar- raba’ u li jekk jitgħallem jikteb u jaqra, la jikber, iħalliha u jsiefer.
Imbagħad minn jaħdmilha l-għelieqi u jindukralha l-bhejjem? Min jitmaħħa la tixjieħ? 1 Toninu, ta’ tifel li kien, kien jilgħab mal-gidja u jkellimha bħallikieku oħtu.
Ħdejn il-blata għamel dawra ġebel minflok id-dar u ġabar kemm sab biċċiet xaqquf, li għalih kienu jiswew daqs l-għola flus.
Xħin kien jisma’ l-qampiena ddoqq tal-għaxra, kien jorbot il-gidja bil-ħabel u joħroġha ddur dawra max-xagħra.
Wara ftit minuti kienu jerġgħu lura, joħroġ kisra ħobż sewda tal-maħlut minn ħobbu u jlesti l-mejda fuq ġebla kbira.
Kien jqatta’ l-ħobż bi snienu f’ħafna biċċiet li kien iqegħdhom waħda ħdejn l- oħra fuq il-ġebla.
Kemm il-darba l-gidja kienet taħtaflu xi biċċa u titlaq tiġri u hu jkollu jaqbadha mill-ġdid u jħalliha marbuta sakemm ilesti kollox.
L-akbar biċċa xogħol tiegħu kienet qabel l-ikel xħin jiġi biex iroddilha s-salib.
Kien jaqbdilha sieqha l- leminija, u jagħwwiġielha kif jista’ biex imissilha geddumha.
U kien iħabbat idejh bil- ferħ, jinxteħet bil-qiegħda fl-art u jibdew jieklu, gidma hu u gidma hi, bħal aħwa.
Iżda dak inhar, il-gidja, wara li kielet, minflok ma qagħdet tilgħab miegħu, ħarbitlu.
Għalxejn għajjtilha, għalxejn wegħda li, xħin jaslu d-dar, jagħtiha ħafna ħaxix x’tiekol.
Hi kienet tieqaf, toqgħod tħares lejh b’għajnejha mibluwa u tgħajjatlu: Meeeeeeq… meeeeeeq; wara xulxin, fit-toroq u fl-għelieqi, san-nofs siegħa, sakemm il-gidja sabet it-triq tad-dar u baqgħet sejra weħidha.
Filgħaxija qabel ma raqad, Toninu beda jikbi bl-uġiegħ ta’ ras u l-għada filgħodu ma ħariġx idawwar il-gidja.
Toninu baqa’ sejjer għall-għar.
Il-wardiet ta’ wiċċu kienu għabu, il-leħħa ta’ għajnejh kienet intfiet.
Il-ħin kollu jibki u jingħej u jgħajjat ’l-ommu biex ma twarrabx minn ħdejh, għax jibża’ jogħqod waħdu fil-kamra.
Kultant il-gidja mill-maqjel kienet tgħajjatlu b’leħen għajjien u mdejjaq, donnha saret taf x’kienet 2 għamlitlu.
Iżda hu ma kienx iweġibha, għax kien bil-geddum magħha talli ġerrietu tant għalxejn.
(Meħuda u adattata minn Toninu ta’ Ġ.
Bonnici) 2.
Qalb Maqsuma Bdiet tolfoq u tħossha tistordi.
Dik il-geġwiġija ta’ nies u għajat kienet aktar qegħda tistordiha.
Għamlet ħilitha kollha biex tibqa’ f’sensiha.
U b’dawk in-nies kollha ġo darha! Ma kienitx xi waħda li tgħamilha man-nies.
Bil-kemm kienet taf lil ta’ ħdejha fis-sena li kienet ilha hemm f’dik it-triq.
Dejjem ġewwa mħabbta bid-dar u bit-tfal.
U dan l-aħħar kienet saret nervuża wisq.
Tgħajjat ma’ kulħadd.
Ma setetx tlaħħaq ma’ kollox.
Ma kellha l-ħadd li miegħu kienet tista’ tiftaħ qalbha.
Żewġha kien jasal għajjien wisq id-dar u aktarx nervuż bħala.
Qabel għall-inqas kellha l-qrara ta’ kull ġimgħa għand Patri Piet li kien joqgħod jismaħħha bil-paċenzja kollha waqt li hi kienet tirrakkontalu x’għamlulha t-tfal u kemm ma tistax tlaħħaq mal-faċendi u kemm kien qed iħassibha ta’ qabel tal-aħħar għax dejjem kien sejjer mill-ħażin għall-agħar.
Patri Piet ma kienx igħidilha xi ħaġa speċjali, imma kliemu bħal donnhu kien ifarraġha.
Imma dan l-aħħar lanqas kelmiet Patri Piet ma kienu qiegħdin itaffulha d-dwejjaq u n-nervożiżmu.
Issa kienet ilha ma tmur tqerr u tiftaħ qalbha.
Bħal donnha kienet tilfet kull tagħma.
Ħafna drabi waħidha kienet tehwden: “Imma għax kellu jiġri hekk lil ibni?” Kien tant ħelu meta twieled! L-oħrajn kollha jbiegħu s-saħħa.
Dan bħalhom twieled: 3 ħamrani, mbaċċaċ, fuq ruħu.
Xejn ma kien jidher li aktar il-quddiem kellu jaqa’ f’kumplikazzjonijiet kardjaċi serji.
Kienet intebħet b’kumbinazjoni.
Kienet qabditu bronkite serja u t-tabib tad-dar bagħtulha l-isptar.
Dak in-nhar ukoll kienet bkiet.
U t- tifel għalkemm żgħir beka, bħal donnu fehem.
Imbagħad wara li ħareġ, bdiet tieħdu kważi kull ġimgħa l-isptar.
It-tifel għas-sitt snien li kellu kien tqil mhux ħażin u għalkemm ħafna drabi kien jiġi jwassalha ħuha bil- karozza, xorta waħda kienet tħoss it-toqol tiegħu għax kien ikollha tqandlu.
Għall-ewwel kienet għamlet kemm-il novena lil Santa Rita, lir-ruħ twajba ta’ Dun Ġorġ Preca u Papa Gwanni u lil Santa Tereżina, imma fl-aħħar, aktar mat-tifel beda sejjer għall-agħar, bdiet taqta’ qalbha mit-talb ukoll.
Il-pazjenti l-oħra li kienu jinġabru fil-kuridur jistennew b’nervożiżmu fuqhom biex jidħlu quddiem il-professur kienu jimlewlha rasha b’l-informazzjonijiet u l-mistoqsijiet tagħhom.
Għall-inqas il-professur kien minn tagħna ħafna u kien iserraħha bi kliemu.
Imma kienet titnikket tara lin-ners iddaħħal lil binha f’waħda mill-kmamar iż-żagħar u l-professur, imdawwar minn ġemgħa studenti jfisrilhom, bi kliem li ma jiftiehemx x’għandu u x’ma għandux.
Darba minnhom il-professur kellimha dwar operazzjoni.
Inħasdet.
Qalilha li għalissa kien għadu daqxejn kmieni u kienu jridu jħallu d-difett kardjaku jisviluppa sew.
Għalxejn serrħilha rasha li din l-operazzjoni kienet saret komuni u li fl-isptar ta’ Londra fejn il-Gvern jibgħat lil dawn il-pazjenti, kirurgi mgħarufa kienu jagħmlu mirakli fuq każijiet agħar minn ta’ binha.
Imma hi ma riedetx tisma’.
4 “Inti trid Alla ħares qatt,” qalilha darba t-tabib, “li jitħabatlek daqsxejn – dan tifel, hu x’inhu, u mimli enerġija – trid li jaqgħalek u jiġrilu xi ħaġa meta tkun waħdek miegħu?” Dan il-kliem kien daħlilha sew f’qalbha, bħal stallett jaħraq.
U issa waqt li binha kien mixħut, barra minn sensieh, fil-qiegħa tal-art, dan il-kliem kompla jinkwetha.
Imma msejken tifel, laħmu fijn, ġa jrid iħoss ix-xafra tal-kirurgu.
Kif setgħet tibagħtu l-Ingilterra u tinfired minnu? U kemm kien jgħajjtilha b’bikja ta’ qsiem il-qalb kull meta n-ners kienet tieħdu f’waħda minn dawk il-kmamar żgħar, minkejja li s-soru biex tikkwitah kienet tgħidlu li jekk joqgħod kwiet kienet se tagħtih il-ħelu.
U issa l-ġirien ġodda li minnhom kienet żammet moħbija l-marda ta’ binha ma waqfux ipaċpċu fit-trieq u fil-ħwienet tar-raħal.
(Meħuda u adattata minn Leħen Sieket fl-Għajdut tat-Triq ta’ Ġorġ Peresso) 5.