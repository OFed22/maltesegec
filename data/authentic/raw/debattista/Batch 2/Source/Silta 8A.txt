Nina u Doris kienu joħorġu sikwiet u kellhom ħabta jduru l-postijiet fejn jarma l-monti.
Daqqa il-Mosta, daqqa Birkirkara, daqqa Bormla u daqqa l-Belt.
Dik l-atmosfera ta’ trassis, tgerfix u iffullar kienet togħġobhom wisq.
Dan għaliex Nina kellha ħabta kif tikkustinja mal- bejjiegħa, b’tali mod li f’ l-aħħar, meta jaraw li din il-mara kienet qabdet ma’ l-bejgħa tagħhom bħall-qarnita, jiddeċidu li jraħħsulha ftit u Nina titlaq minn hemm bi tbissima daqshiex fuq fommha filwaqt li terġa’ tibda tgħarrex b’għajnejha biex tara togħġobhix xi ħaġa oħra u tlesti d-dwifer għal-vittma li jmiss.
Doris kienet takkumpanjha.
Ma kellhiex il-ħila ta’ Nina, iżda f’qalbha kienet iddeċidit li Nina kellha tkun l-eżempju tagħha w issegwieha biex xi darba ssir tinqala’ fis-sengħa tax-xiri bi skontijiet speċjali.
Jum fost l-oħrajn Nina u Doris kellhom jinżlu sa l-monti ta’ Marsaxlokk.
Mistagħġbin kemm jkun hemm ħut sabiħ u frisk; u qalu ukoll li jkun għadu ħajj, hemm għal wiri, kollu jħares lejn ix-xerreja u kultant ikellimhom ukoll.
Nina u Doris ftiehmu li l-ewwel jiltaqgħu il-Belt, eżatt eżatt ħdejn il-gabbana tal-ħalib.
F’l-imgħoddi, f’żgħożithom dan il-post kienu jsejjħulu mod ieħor, iżda issa li t-tnejn huma ta’ ċertu livell, mingħajr ma ftiehmu bejniethom ddeċiedew li jibdew jirreferu għalih bħala ‘l-gabbana tal-ħalib’ u Nina darba minnhom ħarbitilha wkoll milk van, iżda malajr għalqet ħalqha xħin rat il-ħarsa ta’ Mikiel riflessa f’għajnejn Doris.
U hekk, fit-tmienja u nofs Nina kienet tinsab wieqfa qiesha arblu eżatt quddiem il-gabbana.
Għall-min ma kienx jafha kienet donnha qed tbiegħ il-ħalib hi stess għax ntefgħet eżatt fin-nofs tal-faċċata tiegħu.
Jdejha marbutin, u minn bejnithom, ħiereġ la ġenba, tara nieżel il-manku ta’ ġewlaq kbir.
Iżda Nina ma kienetx qed tbigħ ħalib.
kienet sejra sal- monti ta’ Marsaxlokk.