Baqgħu miexjin sa ma waslu ħdejn it-tielet ilqugħ.
L-ilma kien kemm kemm qigħed jaqbeż l-ilqugħ biex jibqa’ nieżel mat-taraġ tiegħu, jkompli għaddejj kollu lajma sa ma jasal sal-ilqugħ l-ieħor, jerġa’ jitgerbeb għal isfel biex imbagħad jibqa’ sejer kemm kemm jitħarrek fuq wiċċ il-blat lejn il-Wied tal-Mosta.
Xi minn daqqiet, zokk arah jiqaf fuq l-ewwel tarġa tal-ilqugħ, qiesu qiegħed jaħsibha jeħodhix għal isfel jew le, imma mbagħad jilħaq l-ilma u jqabbżu, bħallikieku ddejaq jistennih u ħadlu rajh minn idejh.
Albert qabad id Annette f’tiegħu u flimkien bdew miexjin bil-mod il-mod fuq l-ilqugħ biex jaqsmu għan-naħa l-oħra.
It-tfajla gidmet xoffitha malli ħasset it-tarġa tiżloq taħt saqajha, imbagħad werżqet xħin l-ilma kiesaħ daħlilha miż-żarbun.
Albert qabdilha driegħ biex jwieżinha w ma damux ma waslu b’wiċċ il-ġid in-naħa l-oħra.
Intefgħu mal-art fuq il-ħaxix.
Annette kienet għadha qed tirtogħod bid-dehxa li ħadet.
Iż-żagħżugħ qam bilqegħda, ġibidha f’dirgħajh u biesha.
L-imħabba tagħhom ma kienitx iġġegħelhom jistħu.
Ma kellhomx imniex jistħu.
Il-ġibda tagħhom kienet safja; sa dak ż-żmien it-tnejn li huma ma kienux għadhom jafu x’inhu ħażen tad-dinja.