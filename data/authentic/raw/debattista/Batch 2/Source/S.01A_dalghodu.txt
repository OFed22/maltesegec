Dalgħodu ġietni t-tweġieba.
Aħjar kieku ma ġietnix.
Kif għamilt għal dawn l-aħħar jiem, f’nofsinhar, waqt li Robert baqa’ l-isptar jien għedt li kont impenjat barra u bqajt ġej nara x’posta waslitilna.
Sibt żewġ ittri, waħda għalija, l-oħra għal Robert, b’bolla Libjana fuqhom.
Tbissimt biered.
Fl-aħħar dak li kont nhewden fuqu seħħ.
Mingħajr għaġla xejn, ftaħt l-ittra tiegħi.
Bdejt naqraha u xtaqt ma ftaħthix.
Imnalla qalbi ma kienetx dgħajfa għax kienet għoddha se tieqafli.
Ġismi ħassejtu jiksaħ.
Demmi tela’ għal rasi.
“Grazzi tal-applikazzjoni tiegħek,” kienet tgħid l-ittra.
“Għandna ninfurmawk li did-darba ma rnexxielekx.
Il-post reklamat imtela.
Se nżommu d-dettalji tiegħek f’każ li tinqala’ vakanza oħra iżjed ’il quddim.
” Ħassejtni ninqata’ minn saqajja b’bidu ta’ ħass ħażien fuqi.
Bdejt nirtogħod.
Qalb id-damdim ta’ moħħi feġġew bosta ħsiebijiet.
Ħsieb minnhom issielet ’il fuq: sar suspett jagħfas bl-ikreh.
B’ferħ ta’ ġenn fuqi ċarratt beraħ l-envelopp indirizzat lil Robert.
“Għandna pjaċir ninfurmawk.
” Għeżżiżt snini.
L-ittra għaffiġtha.
F’widnejja kelli taħbit qiesu tisbit żorr tal-mewġ iswed f’baħar imqalleb.
Għajnejja saru ħomor nierien.
Li kelli nibda nfarrak kont inkisser kulm’hemm.
Bil-mod il-mod ikkalmajt.
Deffist l-ittri fil-but u tlaqt ’il barra.