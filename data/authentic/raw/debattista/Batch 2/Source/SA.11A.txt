L-Isbaħ Storja
Il-ħġieġ ta’ l-antiporta tan-nanna kien irrigat fit-tul.
Qabel ma nħabbat u niftaħ kont inħobb inkaħħal għajnejja miegħu u nittawwal il-ġewwa.
Is-sottospekkju tal-intrata, il-gastri, il-ħnejja tat- taraġ.
kollox kien jidher immewweġ u distort.
Anki n-nanna Ċens, bil-qiegħda faċċata kontra d- dawl tal-bieb tal-bitħa, minn wara l-ħġieġ irrigat tal-antiporta kienet tidher likwida bħar-riflessi f’wiċċ il-baħar u ma’ kull ċaqliqa tiegħi kienet tidbandal u ċċafċaf, ankrata mal-mejda tal-ikel bejn il-vetrina u s-sideboard.
Imbagħad niftaħ l-antiporta u nsib ruħi ġo baħar ta’ stejjer! Jiena ma nafx sewwa sew Alla għal fejn ħalaq il-bniedem, imma lin-nanna Ċens u liz-zija Anna sgur ħalaqhom biex jirrakkontawli lis- stejjer.
Jirrakkontaw u jimpikaw bejniethom.
Għalkemm meta n-nanna Ċens tkun qed tirrakkontali storja, iz-zija Anna tkun x’aktarx medhija ddur minn kamra għal oħra, u għalkemm l-arloġġ tal- kampnari u l-ieħor tat-taraġ kienu jogħllu l-volum tat-tektik tagħhom biex jidħlu fir-rakkont, iz-zija xorta waħda kienet tkun taf x’inhu jintiseġ.
L-istejjer tan-nanna z-zija kienet tafhom bl-amment u mill-anqas ċaqliqa ta’ id jew ta’ xoffa, kienet minnufih taqta’ x’ikun għaddej.
Imbagħad, meta n- nanna tmur timtedd, jew meta terħilha tfekren lejn il-kappella għall-adorazzjoni, iz-zija Anna araha toħroġ siġġu fil-bitħa, tixħet il-kannestru bil-kobbob tas-suf f’ħoġorha u maċ-ċekċik tal-labar tibda tgħidli: “Liema waħda qaltlek in-nanna llum? Tal-iskarpan u s-seba’ ġganti, hux? Imma naħseb insiet tgħidlek lin-nannu tal-iskarpan kien saħħar!” “Le zi.
ma kienx hemm sħaħar fl-istorja!” “Eh.
dak għax in-nanna ma tafhiex kollha.
Dażgur li hemm.
Meta l-iskarpan kien għadu tifel, qabel ma sar skarpan, kien mingħalih li nannuh kien ilu mejjet is-snin.
Qatt ma kien rah.
Imma darba waħda.
” U l-labar iċekċku, il-cardigan taz-zija jitwal pulzier pulzier u l-iskarpan jsir jaf li għandu nannuh igħix waħdu ġol-qalba ta’ foresta u li jkun hu li għallmu x’għandu jagħmel biex jeħles lill-poplu mis- sebgħa ġganti li kienu qed iwerwruh.
Iz-zija qatt ma kien jaqgħalha pont.
Taħdem il-kmiem u ċ- ċinet sa ma kollox jgħaqad flimkien fi storja sħieħa.
Dil-biċċa ġieli kienet iddum sejra ġimgħat sħaħ.
Għax malli n-nanna tistembah mis-sjesta jew tiġi lura mill-adorazzjoni u jien ngħidilha b’dak li sirt naf fuq in-nannu tal-iskarpan, kienet minnufih tibda xxengel rasha u titbandal.
“X’qallu nannuh lill-iskarpan?” kienet tistaqsieni donnha mistagħġba bil-ġeneoloġija tal-skarpan.
Mit-tweġibiet ħerqana tiegħi, in-nanna Ċens f’sekonda kienet tifhem kollox, tkompli xxengel rasha ’l hawn u ’l hinn u zzekzek.
Jien kont inħoss li dik il-parti tal-istorja għandha mnejn kienet ħallietha barra apposta; forsi għax dehrilha li ma kinitx għal widnejja.
Imma issa, li z-zija Anna kienet beżqitha, se jkollha tgħidli l-biċċa l-oħra wkoll.
“Qaltlek kif kien miet in-nannu tal-iskarpan?” “Le, ma qaltlix!” “Ehh.
” Tixxengel nofs tużżana oħra, tobrom xoftejha, imbagħad tieqaf f’salt, tressaq wiċċha lejja, tbaxxi leħinha u b’għajnejha imberqin tgħidli: “Kienu qattawh pċejjeċ u xeħtuh ġo bir! Dak li għamlhulu!.
” (Adattata min-novella ‘Rakkonti’ ta’ Trevor Żahra (2007)).