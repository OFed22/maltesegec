Stennija
Bl-ebda mod ma nista’ niftakar x’jisimha.
Għalxejn nipprova nfittex fil-memorja mtappna minn-nifs taż-żmien, u ma nistax nitfa’ l-ħtija fuq il-memorja li qatt ma ġiet imlaħalħa qabel mill- interess jew mill-kurżità.
Illum l-ewwel darba wara għadd ġmielu ta’ snin li qiegħda nerġa’ nġibha quddiem għajnejja, u għalkemm ma nistax niftakar x’jisimha, il-kostituzzjoni dgħajfa ta’ persunitha u l-lewn safrani ta’ wiċċha għadhom ċari f’moħħi daqs dak inhar li ltqajt magħha.
Kull tant niskanta bija nnifsi.
Norbot daqshekk importanza mal-isem ta’ dak li jkun u nagħmel ħilti biex nitgħallmu mill-ewwel u biex inwaħħdu mal-personalita unika fl-eżistenza tagħha, imbagħad inkun daqshekk ieħor disposta li ninsih biex ma niftakru qatt iktar.
Forsi din hi r-rejazzjoni tiegħi għal tant ripetizzjonijiet t’ismijiet u għat-twaħħid tal-istess isem ma’ karattri differenti għall-aħħar; jew inkella l-interess tiegħi f’eżistenzi mlaqqma huwa ħafna inqas milli nixtieq naħseb.
It-titjira għar-Ruma kienet tajba bħas-soltu u kelli siegħa żmien biex niġbor il-bagalja u naqbad l-ajruplan tas-sagħtejn ta’ waranofsinhar għal Milan.
Iżda għadni sallum ma nistgħax nifhem x’kien ġara biex il-bagalji damu daqshekk ma wasslu fil-post fejn jinġabru mill-passiġġieri.
Qatt daqs dakinhar ma xtaqt li nwaqqaf il-ħin biex nerġa’ nibda nħaddmu kif u meta jkun jaqbel lili.
Mhux għax is-soltu nkun nista’ ningħadd b’xi dixxiplu fidil tal-ħin.
Nistma u nammira l- puntwalità fija u f’ħaddieħor għax m’għandix triq oħra minn fejn ngħaddi.
Il-kaos ma jinżillix u nagħmel ħilti biex nelimina kull mogħdija li twassal għalih.
Iżda ma nafx għaliex għandi l-ħin kollhu nsib ruħi f’tellieqa ma’ ġerrej li dejjem joħroġ rebbieħ.
“Kollu għalxejn li titlef is-sabar u tisħet il- kawża mhux magħrufa li xeklet lir-reffiegħa tal-bagalji.
Dawk jiġu jaqaw u jqumu minnek.
Imbagħad forsi wara kollox mhux tort tagħhom.
” Argumenti ta’ din ix-xorta miegħi nnifsi jagħmlu iżjed sens f’moħħi meta ma nkunx imdefsa jien fin-nofs b’ruħi u ġismi.
Fl-aħħar il-bagalji waslu, iżda l-ajruplan tas-sagħtejn kien ilu iktar minn ħames minuti li telaq u kelli nara x’nagħmel biex nibbukja ajruplan ieħor.
Għalkemm minn Ruma għal Milan jkun hemm titjira kull siegħa, l-ewwel ajruplan fuq din ir-rotta b’postijiet vojta kien dak tas-sitta ta’ fil- għaxija.
Mill-ġdid kelli niltaqa’ wiċċ imb wiċċ mall-ħin li din id-darba, għalkemm kien qiegħed jitkaxkar bil-mod, xorta waħda ried jipprova jfiehemni li t-tellieqa kienet għada f’idejh.
Billi kemm il-darba sibt ruħi nivvjaġġa waħdi f’postijiet kbar li mhux faċli ssir midħla tagħhom, għandi d-drawwa li kemm jista’ jkun meta l-vjaġġ ikun se jieħu fit-tul, ninqeda bil-jum.
Id-dawl tax-xemx inissel fija fiduċja akbar fil-ħila tiegħi li norganiżża lill-ħajti f’adattament mal- ambjent ġdid li nsib ruħi fih.
Id-dlam inħossu jibdilli l-viżjoni tal-madwar u l-perċentaġġ ta’ riskju li rrid nieħu fl-għarfien tal-ambjent narah jikber f’salt.
Illum kien se jkolli nasal Milan ħafna iktar tard milli kont bsart, u għalkemm din ma kienitx l-ewwel mawra tiegħi f’din il-belt, ma kienx faċli għalija li nilqa’ t-tgħawwiġ tal-pjanijiet li kont tħejjejt għalihom minn żmien qabel.
“Hemm ħafna ċpar Milan.
” Qalet is-sinjura l-qsajra li wriet li kienet ġejja minn Malta bħali, “niddubita għadx naslu l-lejla.
Iktar ma jsir il-ħin, jikber iċ-ċans li jagħlqu l-ajruport minħabba l- viżibilità ħażina.
Għax ma mmorrux nieklu xi ħaġa fir-ristorant biex ma narawx il-ħin għaddej?” F’waqtiet bħal dawn il-kumpanija ta’ nies bl’istess problemi tista’ sserraħ imqar jekk bi kliemhom ibassru għawġ li wieħed għandu mnejn ma jkunx jixtieq jagħraf għax ma jkollux kontrol fuqu.
Iżda s-sinjura l-qsajra ma kinitx pessimista daqskemm ħsipt mal-ewwel impressjoni li ħadt tagħha, u iktar ma bdiet tedha fl-ikel, iktar il-karattru mżewwaq beda jintgħaġen mar-rejalta.
“X’sejra tagħmel waħdek Milan f’Jannar?” staqsietni b’kurżità.
“Qegħda nistudja hemm.
Inżilt Malta għall-btajjel tal-Milied.
” “Jien ukoll kont Malta għall-btajjel.
Ili ħafna nogħqod l-Italja.
Miżżewwġa Taljan u ngħix f’wieħed mis-subborgi ta’ Milan.
Inżilt Malta biex nara lil tal-familja.
Pajjiżek jibqa’ pajjiżek.
” (Adattata minn Tifkira.
Bla Isem ta’ Rena Balzan).