Silta Extra 2A – NINU TAD-DUDEJ Hawn min igħid li l-Karnival is-sena kollha.
U veru hekk.
għax skond x’tifhem b’Karnival, hux.
Waħda mill-għaxqiet tiegħi hi meta naqbad l-argunett f’idejja u nibda ndoqq tad-Dudej jew “Taxi Mary” jew “Ħafna xogħol ma jgħoddx għalina’ jew qabda kanzunetti oħra tal-widna.
Imma l-isbaħ meta ma nkunx waħdi.
L-isbaħ meta mal-argunett ikolli l-Pietru bir-rabbaba u lil Żeppi bit-tamburlin.
Anke t-Tulli fih ġennata.
Tajba tkun meta tiġi Tessie.
Pietru prima għar-rabbaba.
Mhux biex idoqqha biss, imma anke biex jagħmilhom.
Kien ilni niprova nagħmel rabbaba.
Ipprovajt nuża’ l-ġlud tal-fniek, imma kull ma servieni kienu biss ftit ġimgħat.
Ir-raġuni kienet għax waqt li tkun qed iġġerri l-isponża bl-ilma mal-qażba ħierġa mill- ġilda, il-qtar ta’ l-ilma jdgħajjef il-ġilda, u allura faċli tittaqqab.
Ġaladarba tittaqqab il-ġilda, daqshekk ħoss.
Darb’oħra kont iddubbajt ġild ta’ ħaruf.
Dan kien ferm aħjar, anke il-ħoss tiegħu isbaħ mill-ġild tal-fniek.
Li ġrali, pero, tnawwar.
Pietru jgħidli li kien messni ppreservajt il-ġild fil- melħ għall-ġimgħa.
Jien kemm nixxiftu ma’ ħajt fix-xemx.
Sew igħidu li kollox fih is-sena tiegħu.
Pietru, pero’, tax-xeħta.
Tax-xeħta mhux biss biex jagħmel rabbaba prima imma anke biex iżomm ir-ritmu mad-daqq.
Ir-rabbaba li għandu bħalissa jgħid li mill-ġild ta’ qattus.
Jien ma nemnux.
Imma għandu widna tajba! Issa qed jiġi l-Għarb għand Dun Achille (ħu l-isqof Cauchi) biex jitgħallem l-argunett ukoll.
Ħasra li ma jkunx jista’ jieħu l-argunett miegħu fuq ix-xogħol.
Pietru baħri mall-Gozo Channel u sikwit ngħidlu li kieku jkollu l-argunett nagħmlu Karnival fuq il- fliegu.
Żeppi ta’ Kurun mbagħad jinqala għat-tanburlini.
Għandu saħħa f’subajh daqskemm għandi jien f’idi.
Għalhekk is-swaba wieħed wara l-ieħor b’ħeffa liema bħala tassew jagħmlu r-ritmu sabiħ.
Mhemmx bżonn ikollu l-qatra biex jagħmel burdel, imma jekk ikollu bela’ mbid tgħidx kemm jagħqad.
Imma dan jiddependi jekk martu Marjanna tkunx fil-kumpanija tagħna jew le, għax ma’ kull tazza nbid li jixrob, xuftejn Marjanna jibdew jiddendlu l-isfel bħal tal-Bażutu, u tgħidx kemm tfaKKagħlu bil-K.
It-tnejn mix-Xewkija, sewwasew minn naħa ta’ Ħanzira, u allura l-Q jgħiduha K.
Tessie tax-Xagħra mara twajba ħafna.
Fiha għaxqa meta tingħaqad magħna.
Tinqala’ wkoll għat- tanburlin.
L-għaxqa tagħha meta tant tidħol fir-rittmu li t-tanburlin tibda ddoqqu wkoll b’kuxtejha u b’sormha.
Ma nafx hix parti mill-karatteristici tad-daqqaqa li nsib jien, imma Tessie wkoll tħobbha il-bela’ u allaħares ikun hemm l-inbid għaddej u ma jnewwlulhiex il-flixkun.
It-Tulli Xewki ieħor prima għall-kitarra.
Tassew naqblu jien u hu.
Ngħidlu li ħa ndoqq fuq id-DO u naqblu perfettament.
M’għandniex għalxiex le, għax jien kollox fuq id-DO ndoqq u kultant ngħafas is-SOL u xi drabi fuq il-FA.
Kollox maġġuri u xejn minuri.
L-unika diska li nibqa’ bil-minuri hi “Ħafna xogħol ma jgħoddx għalina”.
Dan il-Karnival nagħmluh meta jfettlilna.
Ma noqgħodux nistennew Frar.
Xi darba niltaqa ma’ Pietru fuq il-vapur u nifthiemu niltaqgħu fil-weekend.
Fis-sajf nerħula għal għand Koli fir-Ramla.
Jew inkella, meta jkolli xi turisti għand Żeppi ta’ Kurun biex jaħilbu n-nagħaġ u jagħmlu l- ġbejniet, arana naqbdu l-argunett u t-tanburlin u ndoqqhulhom Tad-Dudej.
U, ħa ngħidilkom, jekk ikolli naqra mbid ġo rasi anke jien nibda ngħanni, waqt li s-swaba’ tax-xellug ifittxu l- buttuni suwed u s-swaba tal-lemin fuq il-keyboard ifittxu għall-melodija u nibda sejjer: *1 Ninu Ninu Ninu ġej Bin il-mara tad-Dudej.
Id-Dudej għandiw ħaniwt b’idiw w jdejh ġewwe l-biwt.
Għalina dan hu l-Karnival.
Imma fil-karnival propja, voldieri daż-żmien, il-briju jkun akbar.
Toni tat-Triq ta’ l-Għajn jerfa’ l-aqwa nbid għal daż-żmien.
Jingħaqqdu magħna erba’ rġiel oħra: wieħed minn Ta’ Kerċem isuq it-taxi iġib miegħu l-argunett tal-ħalq, Ġorġ ix-Xemx bil-kastanjoli u Pawlu l-Kuskus inemmes xi nisa li jgħaqdu biż-żfin.
L-iprem meta jkollna l-maskarati saqajhom kollha suf u sider liema bħalu! Ħeqq, kollox hemm ħinu u waqtu.