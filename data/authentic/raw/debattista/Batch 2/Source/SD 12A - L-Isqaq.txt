L-isqaq kien daqs tefa’ ta’ ġebla bogħod mit-triq fejn konna noqogħdu.
Imma f’dan l-isqaq jien qatt ma kont għadni rsaqt, u ma kont għadni naf xejn bl-uċuħ ġodda u l-ħbieb li kelli nagħmilha magħhom.
U meta morna hemm ħassejt bħal dieqa f’qalbi: dak id-djuq, dik l-art imħarbta, dawk il-ħitan għolja miżgħuda bit-twieqi li minnhom kienu ħierġa għal nofs l- isqaq bċejjeċ tal-għewied twal u mdendla magħhom ħwejjeġ ta’ kull lewn, tfal ħafjin jilgħabu u jwerżqu, tal-ħaxix bil-karettun bil-ħmar f’ras l-isqaq jgħajjat b’ħanġra daqshiex, u nisa mit-twieqi u mill-bibien jgħajtu huma wkoll kemm jifilħu.
U biex ikomplu f’din is- sinfonija ta’ għajjat kien hemm ukoll il-klieb jinbħu u jiġġieldu.
Sa gallinari bit-tiġieġ barra l- bibien kien hemm! Din kienet il-laqgħa li sibna kif wasalna fl-isqaq.
Ħassejt msarni jinżlu f’saqajja meta rajt fiex u fejn kont sejjer ngħix.
Min qatt kellu jgħidli dakinhar li hemmhekk, f’dak is-swied ta’ qalb, f’dik it-triq fejn id-dawl tax-xemx ftit jimraħ, qalb dawk in-nies li dak il-waqt kollha rajthom uċuh il-forka, hemmhekk kelli nqatta’ sittin sena u fuqhom! Id-dar il-ġdida kienet żgħira.
Żgħira ħafna għall-familja li konna.
Żewġ gabubiet isfel, oħra fuq, u bejt.
Xejn aktar.
Imma dik kienet ix-xorti li missietna, u kellna nintrabtu magħha bla dgergir xejn.
Ommi natihielkom b’mara li kellha karattru sod.
Għal dawk id-daqqiet tal-ħajja taħsbux li bkiet jew b’xi mod ċediet u nfixlet x’ser taqbad tagħmel.
Kienet taf li ż-żmien li ġej kien iebes ħafna għaliha u għalina, madankollu ħejjiet ruħha għal kull ma kien sejjer jinqala’ u meddet għonqa hi għax-xogħol biex iġġib lili u ’l-ħuti l-biċċa ħobż x’nieklu kuljum.
Kien xogħol iebes dak tagħha għax, meta trid min-nies, il-ħobża jitimawhielek bl-imrar.
Meta missieri miet, ommi qaltli li, billi jien kont il-kbir, kelli jien naħdem għall-familja.
Imma kont għadni żgħir wisq biex jiena dan stajt nagħmlu, u ommi dak il-mument qaltli hekk sforz id-dwejjaq li kellha fuqha.
Ix-xogħol kien għaliha.
Jien kelli nogħqod id-dar indur u nieħu ħsieb ħuti li kienu għadhom żgħar.
L-impresjoni, l-ewwel waħda, li ħadt kif wasalna fl-isqaq kienet ħażina, imma din żiedet tħassret bi nċident ċkejken li ġara f’mument wieħed, imma li ħallieni mwerwer il-lejl kollu.
Konna għadna bilkemm qgħadna, dakinhar stess fil-għaxija, l-ewwel ġurnata li morna noqogħdu hemm fl-isqaq.
Ħwejjeġ ma jitwemnux, xbejba akbar minni sewwa fis-snin ġiet tiġri għal fuqi u ntefgħet għarkubbtejha quddiemi tibki u twerżaq u titlobni naqbeż għaliha, għax ġejjin isawwtuha.
Kienet liebsa diżutli, libsa merħija magħha, maħmuġa u mqatta’.
Xagħrha mgħaqqad qisu lanżit u għajnejha mitlufa fil-ħofra.
B’idejha nixfin u mgħaddmin qabdet miegħi u kważi bdiet tweġġgħani.
U f’wiċċha u ħarsitha kien jidher il-biża’ ta’ waħda barra minn sensieha.
Bdiet tħaddanni magħha biex ma nitlaqx niġri, u tibki u titlobni naqbeż għaliha.
“Ġejjin isawtuni, tħallihomx, ġejjin isawtuni!” bdiet tgħajjat.
Raġel qisu ġolf ħareġ jiġri minn rokna fl-isqaq u ġie u ħataf minn xagħarha lil dik ix-xbejba u karkarha warajh.
“Jien għedtlek li m’għandekx toħroġ,” qalilha jgħażżeż snienu, “jien għedtlek, issa ħu…” U kompla jġebbidha minn xagħarha, u hi twerżaq twerżieq li jtarrax.
Kien jidher li l-istejjer ta’ dik ix-xbejba kulħadd kien draħhom, għax kulħadd baqa’ fejn kien, ma tniffiss.
Kelb biss li mar jiġri warajhom jaqbeż u jinbaħ.
Dik ix-xbejba, Kristina, moħha kien ħafif, u missierha u ommha kienu jżommuha d-dar, Alla ħares toħorġilhom.
Ma kinitx għadha għaddietli l- ħasda li ħadt ta’ dik ix-xbejba, meta mill-kantuniera tal-isqaq nilmaħ riesaq wieqaf u dritt raġel liebes pulit b’bagalja f’idu.
Miegħu kien hemm raġel ieħor bla ġlekk xejn, qmis miftuħa u l-kmiem imxamra, jgħaġġel bil-pass tiegħu.
Żewġ nisa li kienu fuq l-għadba ta’ bieb qed jitkellmu ras imb’ras, malli lemħu ’l dak ir-raġel ġej, waħda qalet lil oħra: “Ġej it- tabib! Ġej!” U marret tiġri lejn id-dar li kien hemm fil-ħajt tal-faċċata tal-isqaq, imbuttat u fetħet beraħ il-bieba li kienet imbexxqa, u għajtet minn barra: “Ton, għidilha li wasal, għidilha, Ton!” Ma’ dik l-għajta donnu qam l-isqaq kollu.
Nisa tfaċċaw fit-twieqi u l-bibien, tfal bdew ħerġin minn kull dar, u daqs nofs tużżana rġiel li kienu f’ħanut f’nofs l-isqaq jilagħbu l-karti u jixorbu l-inbid ħarġu huma wkoll jittawwlu.
Kont għadni żgħir, id-dinja ma kontx nafha, imma ngħid is-sewwa, avolja f’dik l-innoċenza li kont, xi ħaġa fhimt.
U l-għada filgħodu sibt li ma kontx fhimt ħażin.
Smajt min jgħid: “Tifla għandha!” “Din Rita wkoll! Għadha tifla hi!” qabżet tgħidilha l-oħra.
“Tifla?” staqsietha l-oħra, “Mela se tibqa’ tifla Rita?” “U mela ta’ tmintax il-sena tgħidilha kbira?” “Dik għandha għoxrin, għalqithom.
U tmerinix.
Twieldet f’idejja.
Kien Sibt il-Għid.
Niftakar daqskemm niftakar x’kilt ilbieraħ.
” U t-taħdita baqgħet sejra qalb ħafna raġunar, tixjir ta’ idejn, tberriq ta’ għajnejn u għajjat.
U min jaf kif kienu jispiċċawha, aktarx bil-ġlied, kieku ma semgħawx il-ħdax idoqqu, u waħda ftakret li kienet ħalliet l-ikel fuq in-nar se jinħarqilha u l-oħra li kienet għad trid trodd il-brodu.
Imma t-twelid ta’ dik it-tarbija ma kellux jieqaf hemm.
L-għada – kien il-ħin ta’ nżul ix-xemx – mid-dar tal-ħajt tal-faċċata tal-isqaq bdew ħerġin tnejn tnejn it-tfal, liebsin l-aħjar ilbies tagħhom, it-tnejn ta’ quddiem wieħed kellu xema’ f’id waħda u speċi ta’ xugaman imdendel fl-id l-oħra, u l-ieħor bħal baċir f’idejh, qisu platt kbir ileqq bħall-fidda.
Wara t- tfal il-mistednin, ukoll imqassmin tnejn tnejn, u fl-aħħar tal-ġilwa l-majjistra u xbejba żżomm it-tarbija li kienet liebsa libsa bajda tal-ħarir.
Tista’ tgħid in-nies kollha tal-isqaq kienu mistiedna.
Dik il-ġilwa ta’ tfal, irġiel u nisa mill-isqaq żbukkat fi triq wiesa’, kbira u twila, fejn ħafna minn nies kienu jidhru mehdija bix-xogħol tagħhom u oħrajn iduru minn naħa għal oħra bħal min irid jaħli l-ħin, ma jafx x’se jaqbad jagħmel.
Il-ġilwa malli ħarġet mill-isqaq ġibdet għan-naħa tal-lemin lejn il-knisja li kienet nofs mil bogħod, trid tgħaddi t-triq kollha u tiġi f’daqxejn ta’ misraħ biz-zuntier dejjem mimli bin-nies jitlajjaw u jpaċpċu.
Minn hemm il- ġilwa qabdet triqitha għall-knisja.
Jien, megħlub bil-kurżita, imxejt wara u dħalt ukoll fil- knisja magħhom.
(Silta adattata minn L-Isqaq ta’ Ġużè Chetcuti).