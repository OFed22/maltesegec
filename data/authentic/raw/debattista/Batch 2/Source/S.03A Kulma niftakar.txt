Kulma niftakar minn dan il-periodu huwa biss il-biża’ li kelli li mmut qabel nilħaq nagħmel il-Preċett.
Naħseb li dal-fellus daħal ġo moħħi ħtijja tal-istejer li kienet tirrakkontalna s-soru.
Kienu igħidulna kull xorta ta’ stejjer dwar l- eternità mxebbha ma’ ballun kbir tal-azzar li jibda jittikel bil-mod bil-mess ta’ għasfur; u dwar dnub mejjet li jekk tibqa’ ma tqerrux jiekber f’sagrileġġ fuq ieħor sa ma jkollok iġġorr fuq spallejk xkora daqs muntanja.
Imbagħad, ħabta u sabta, tmut billejl u issieb lil Luċifru jistennik jiżfen is-samba bil-foxxna f’idu.
Niftakar wkoll meta kienu qalulna dwar it-tifel li kien jerfa’ idejh fuq ommu u li din ma kienitx tikkoreġieh u li mbagħad, meta miet, il-katavru tiegħu baqa’ b’idu merfugħa ’l fuq u ma rnexxielhomx iniżżluhilu qabel ma ommu tatu daqqa fuqha.
U jien ingiddem difreja u nipprova nara jekk l-aħħar gidba li għedt kinitx tikkostitwixxi dnub mejjet jew venjal u jekk għandiex inqerrha jew le.
Meta sebħet il-ġurnata tant mistennijja tal-Preċett, niftakar lil ommi tiġi tqajimni mis-sodda, tgħannaqni w tgħidli, “Qed tara kif għadek ħaj u li wasalt biex tirċivi l-Bambin ġewwa fik!” Għaliex ommi kienet turina li tħobbna bl- aktar affarijiet ċkejknin: b’nofs ta’ kelma, bi tbissima, b’tgħannieqa, b’ċajta.
Kienet taf tifraħ u tferraħ lil kull min imiss magħha u kellha kariżma biex tbigħ.