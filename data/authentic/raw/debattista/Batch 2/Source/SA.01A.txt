Il-Kappillan
Imqar f’għodwa xemxija ridt tkun baħħâr xieref biex tgħaddi minn bejn l-agħdajjar tat-triq bla ma timtela tilja tajn jew għall-inqas tintmess miċ-ċaflis.
Fid-dlam ċappa li ħallew il-lampi maqtugħa ridt tkun Kristofru Kolombu biex tasal id-dar tas-Sa Rożann bla ma xxarrab is-suttana għasra u fl’ istess waqt tilqa’ x-xita bl-umbrella minnek u mir-ruħ twajba mrekkna miegħek, rasha mgħaddsa l-isfel.
Dal-ħsiebijiet il-Kappillan żammhom għalih, għax in-nifs qawwi tas-Sa Rożann fakru li qajla kienet tiggusthom li kellu jgħidhomlha.
Dil-mara kellha s-saħħa ta’ raġel u r-ras iebsa ta’ tifel fessud.
Kellha l-fehma li fir-raħal kollu, hi u x-xkiel tagħha kienu l-aktar ħwejjeġ ta’ qofol.
Warajhom kien jiġri l-għawġ ta’ min jidhrilha hi u fis isir l-għawġ tagħha wkoll u  qabel ma tiġi teħodlu rasu bih ma togħqodx b’sabarha.
U kieku teħodlu rasu biss, fiha u ma fijiex.
Imma did-drawwa ġdida li tiġi toħorġu minn dahru f’dal-ħinijiet u f’dat temp, għal skop li ma tridx tgħidlu xi jkun, ftit wara li kienet ġa ġiet għandu, kien fiha u mhux ma kienx.
Kellu dubji kbar kemm ommu kella dil-ħidma f’rasha meta ċċaħdet hi u ċaħħdet lill-uliedha l-oħra biex tarah miexi ’l quddiem fit-tagħlim u jilħaq il-quċċata għolja ta’ Ministru t’Alla! Ommu kellha mnejn kienet mdorrija bil-parata tal-kanonċi tal-kolleġġjata u l-wirja majestuża tal-ilbies lussus tal-kanonċi mżejjna bl-aħmar u biċ-ċrieket imdiehba u bis-salib abjad tal-Kavallieri.
Tgħid hu kien il-ħolma t’ommu li falliet? Il-ħasra kienet li ommu ma kienitx hemm biex tara t-telfien tal-ħolma; xhud tiegħu kellu jkun hu biss.
X’ħin waslu fil-misraħ, id-dwal tal-lampjuni fuq iz-zuntier xegħlulu l-faċċata tal-knisja fuq il-ġemb l-ieħor u ħa nifs ’il ġewwa.
Qisu il-bieraħ iz-zuntier fgat bin-nies ħerqana biex iċapċpulu hu u ħiereġ mill-knisja wara li ħa l-pussess tagħha u s-seta’ fuq il-qassisin l-oħra u fuq il-poplu t’Alla li kien irodd qima fiha.
Iċ-ċapċiep tan-nies ma ħadux għalih; kien jgħaddi mingħajru.
Ħallih għal ommu, dik il-mara għażiża li ħabirket biex tarah jilħaq fejn laħaq, u d-dejn li kellu lejha ħassu jitħallas ftit minnhu, jekk mhux kollu, b’dak it-taħbit tal-idejn tan-nisa miġburin ma’ wliedhom, tax-xebbiet tal-mużew bl-għenienel nofshom misturin fil-kotra minħabba l-mistħija, u tal-irġiel tal-każini, li ’l quddiem kellhom jħabbtuh u jagħmluh imħallef tal-kwistjonijiet u l-kontroversji li jinqalaw minn żmien għal ieħor bejniethom.
Il-ġurament li ħalef fil-maqdes tal-Mulej kien ħassu iebes fuqu u xtaq l-għajnuna tas-Setgħani biex iżommu tul għomru kollu, kemm fil-bnazzi kif ukoll meta jgħolew il-ħalel ta’ l-ilmijiet imgħaddba.
Fil-ħabel tal-qanpiena li ġibed għall-ewwel darba ra d-dmir tiegħu li jsejjaħ lill-fidili biex iroddu qima u jiżżu ħajr ’l-Alla tal-ġid li għamlilhom u tat-tiġrib li għoġbu jibgħatilhom għall-ġid ta’ ruħhom stess.
Ftakar b’nofs dbissima li għal waqt wieħed kien ħalla l-istħajjil jiġri bih xħin daħal fil-konfessjonarju, u għad li ħass is-setgħa tal-biża’ li jaħfer id-dnubiet, imqar l-aktar ħoxnin, dieħla f’għadmu, tlajja għal ftit u ħaseb li kieku kellu jmut hemm ġew u jgħaddu l-eluf tas-snin minn fuq wiċċ id-dinja bla ma ħadd jaqilgħu min hemm, għad jasal żmien meta tiġi tarah in-nies tal-ġejjieni u titgħaxxaq tħares lejh, b’dak il-berittin bil-ġummiena, bħala relikwa ta’ ċivilta mbegħda bħalma llum in-nies titgħaxxaq bis-sultan ċkejken Tutenkhamun.
Intebaħ li kien waqaf u miegħu kellha tieqaf Rożann biex tilqa’ ruħha mill-qtar tal-ilma.
Kienet baqgħet ma lissnitx kelma, imma kif ħares ’l isfel lemħilha jdejha jirtogħdu.
Reġa’ midd riġlejh u komplew triqthom.
Ħassha toqmos f’mixjitha u minkejja li riġlejha aqsar biċċa sew minn tiegħu, kellu jtawwal passejh biex ilaħħaq mal-ġirja tagħha u jgħattiha bl-umbrella.
Imma x’kienet din l-għaġġla kollha? Tgħid kienet se tieħdu f’xi ġrajja siewja tassew? Il-burdati tan-nisa ma kienx iġerragħhom wisq, u kellha mnejn l-imġiba tagħhom kienet għenet lis-seminarista żgħażugħ jagħżel is-swali siekta mudlama f’dak il-bini qadim tal-Furjana u f’dik in-naqra ta’ ċella fuq il-forn jarmi s-sħana jwettaq ix-xewqa t’ommu u jiftaħ bwieb qalbu beraħ għas-sejħa tal-Mulej.
(Adattata minn Samuraj ta’ Frans Sammut)