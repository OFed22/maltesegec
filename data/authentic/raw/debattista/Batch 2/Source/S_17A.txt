Kienet lejla ta’ qamar kwinta.
Wara ikla ton taż-żejt, tadam, kappar, ħass, ħjara u basla mqatta’ roti roti, ħobża friska u tliet imagħref żejt taż-żebbuġa, Karmnu u Ġanni ħarġu daqsxejn għall-arja fil-ġnien.
Mank ħaqq kien hemm il-bozza mixawla.
Imma din kien waħħalielhom baxx baxx is-sindku xahar qabel l-aħħar elezzjoni u, iridu jew ma jridux, tinxtgħel fis-sebgħa u tintefa’ għas-sitta ta’ filgħodu.
Sajf u xitwa.
Karmnu mill-ewwel xegħel ir-radju u beda jqaxxar il-karawett.
Dik il-lejla kellu f’moħħu jibdel kompletament l-istrateġija tat-tqaxxir.
Is-soltu jqaxxar karawetta u jiekol ta’ ġewwa.
Imma dakinhar ħaseb li jqaxxar skoss karawett u mbgħad, x’ħin ħoġru jimtela’ b’munzell sabiħ, jogħqod inaqqru bil-kwiet, b’dak iċ-ċertu lussu.
Ġanni niżel ħdejn il-bir b’żerrija ta’ tadama mwaħla mad-daqna, qisha nemusa maqbuda f’anqbuta.
Blackie ma kinitx hemm.
“Blackie, fejn mort?” “Ara ftit marritx dgerrem l-imagħżqa ta’ Pespes?” qaltlu oħtu minn ġewwa hi u tixxotta l-platti.
Għax Peppi ta’ Pespes l-għażż kien kielu u l-għodda kien jħalliha fejn ġie ġie, ġeneralment taħt il-lumija, u Blackie kienet tħobb tgerrimlu t-tarf tal-marloċċ.
Il-qamar, dakinhar, kien jidher akbar mis-soltu.
Ballun isfar f’sema blu skur kollu tikek żahar bojod u sofor li stajt tarhom ċari f’dik id-dalma.
Kultant, forsi kull tlitt kwarti, kien jagħddi ajruplan u Tona kienet tipprova taqta.
Mhux jekk kienx Airbus jew Boeing.
Jew jekk kienx tal-Air Malta jew tal-Lufthansa.
Imma jekk kienx tiegħla jew nieżel.
F’il bogħod, fuq xi bejt, kien hemm żewġ t’iklieb tal-kaċċa jinbħu.
Il-grillu fuq is-siġra tar-rummien kellu għajnejh miftuħa beraħ imma ma kienx qed jinstema jlissen ħoss.
“Blackie? Blackie? Fejn qed tistaħba?” U Ġanni sab l-imgħażqa u baqa ċċassat.
Għax fejn normalment kien ikun hemm Blackie sserraħ snienha ggranfati mal-injama, sab għadira demm.
Ftit ’l hemm mir-rogħqa jara ħafna qtar waħda fejn waħda.
Mexa wara l-qtar b’rasu baxxuta biex ma jitlifx il-passaġġ tiegħu.
U l-qtar baqa’ sejjer sal-ħajt tas-sejjiegħ, fit-tarf tal- għalqa.
U mal-ħajt ukoll ra d-demm.
Għolla ħarstu u ma’ wiċċu, fuq il-ħajt, isib lil Blackie, b’għajnejha miftuħha beraħ, biż-żlieġa, u bid-demm inixxi fuq żaqqha.
Ġanni bjad.
Beda jinqatalu nifsu.
Fl- aħħar sab ftit saħħa u għajjat, “Karmnu! Karmnu!” “Dak Ġanni qed jagħjjat?” U t-tnejn telqu jagħġġlu.
“Xi nqala’?!” għajjtet Tona hekk kif rat lil Ġanni b’idejh ma rasu.
“X’ġara?!” staqsih Karmnu.
“Qatlugħielna, Karm!” wieġbu Ġanni b’kisra kiebja f’leħnu u bi dmuħ lest biex iġelben minn xfar għajnejh u jċarċar saż-żerriegħa tat-tadama.
“Jekk jiġi taħt idejja noqtlu jien issa.
Hu min hu!” (Adattata minn Riħ Isfel ta’ Pierre J.
Meilak).