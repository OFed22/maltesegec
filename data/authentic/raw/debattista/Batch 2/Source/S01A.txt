Ili ħafna naħseb jekk għandix inċempillu jew le.
Ma nixtieqx nagħtih x’jifhem li għandi tort f’dak kollu li ġara.
Kont ili nissaportieh u ma flaħtx inżomm aktar dak li kelli xi ngħidlu.
Ridt nurieh li mhux bilfors dejjem għandha tgħaddi tiegħu.
Din id-darba ma ridtx inħallihilu għaddejja lixxa u jaħseb li jista’ jibqa’ għaddej min fuq kullħadd.
Kien messu staqsieni qabel ma ħa dik id- deċiżjoni importanti.
Jien lilu dejjem nistaqsieh u nitolbu l-opinjoni tiegħu.
Imma lilna ma jistaqsinix, biex bħal donnu ma juriniex li ġie bżonn il-parir tagħna.
Jew forsi għamel hekk biex lil Mario jurih li kien l-aktar persuna importanti fl-uffiċju.
Nesa kemm qbiżt għalih meta l-prinċipal ma riedx iħallieh jaħdem aktar magħna wara li lill-kollega tiegħu kien irrispondiha b’mod arroganti u wriha b’mod ċar li ma kienx se jħalliha bi kwietha.
Nesa kemm iddefendejtu meta kienu jgħidu kontrieh.
Fejn qabel kont nara x’nagħmel biex inkun miegħu u nimlih b’kull tifħir għal dak li jagħmel, issa sirt niskartah.
Imqar kif insemmih, bħal donnu jaqbadni swied ta’ qalb.
Imma tgħid x’nagħmel, inċempillu, nikkoreġieh bil-ħlewwa u ninkoraġġih jibdel l-attitudni tiegħu? Ngħidlu li ddispjaċini għall-mod kif trattajtu jew nipprova ninsih għal kollox u nibqa’ nsegwih mill-bogħod?.