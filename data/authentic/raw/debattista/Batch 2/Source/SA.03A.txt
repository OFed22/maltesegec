L-Għerien tal-Fatati
X’ħin toqgħod taħseb kif il-ġrajjiet tal-bnedmin jingħemżu waħda ma’ l-oħra bħal għeneb f’għanqut tibqa’ mistgħaġeb.
Li kieku Eżaw ma kienx żaqqieq, Ġakobb ma kienx jeħodlu l-primoġenitura; li kieku Markantonju ma ħax grazzja m’imnieħer Kleopatra, l-istorja ta’ Ruma u tad-dinja kienet tieħu xejra oħra; u li kieku Kurun ma kienx ħabib ta’ Ġamri tal-inbid, Wenzu ma kienx jieħu l-qata’ li ħa fl-Għerien tal-Fatati li sa mewtu ma nsiha qatt.
L-Għerien tal-Fatati jinsabu taħt xifer fejn il-blat għeri fuq il-Lvant tal-Mellieħa, jinqata’ qisu b’sikkina u jagħti lill-wied tal-Imġiebaħ il-ġenb tiegħu tal-Punent.
L-Għerien huma ta’ kobor u fond differnti, jħarsu fuq il-wied, u huma misturin tajjeb minn kwantita ta’ siġar antiki u kbar, fosthom ħarrub u rand; iżda l-isbaħ siġar tal-post huma xi ballutiet ta’ għoli u kobor tal-għaġeb – tant li l-post fejn jinsabu l-għerien jissejjaħ Il-Ballut.
Biex tmur f’din ir-rokna moħbija ta’ Malta, trid taqbad it-triq ta’ Wied l-Imġiebaħ u tibqa’ nieżel sa kemm fuq idek ix-xellugija ssib razzett.
Sewwa sew ma’ dan ir-razzett, tinfetaħ trejqa li titla’ wieqfa wieqfa, iddur mal-bini u warajh, tilwi lejn il-lemin u ftit ftit issir mogħdija tar-riġel li tieħdok minn qalb l-għelieqi lejn Il-Ballut.
Int u miexi ma’ din il-mogħdija, tara fuq ix-xellug għamla ta’ sur, u fuq il-lemin il-Wied tal-Imġiebaħ, jidbissem sieket fis-siġar u l-għelieqi tiegħu sakemm jingħaqad mal-mewġ ferrieħi tal-bajja.
Wara ftit minuti l-mogħdija tieħu liwja iebsa u wiefqa lejn ix-xellug u int issib ruħek bejn l-akbar fost l-Għerien tal-Fatati u balluta mill-akbar li tifrex dirgħajha u tagħmel bil-weraq tagħha qisha sala ta’ ħdura, skiet u ġmiel li ma jistgħux jitfisru.
L-għar għandu żewġ daħliet, waħda miftuħa u mdella minn ġebla kbira li hemm quddiemha, u li forsi darba kienet isservi ta’ bieb, u l-oħra magħluqa bil-ġebel tas-sejjieħ.
Għad li d-daħla baxxa, l-għar ’il ġewwa jikber u jgħola, u meta tidħol fih ma tistgħaġibx li missierijietna kienu jgħidu li hemm ġew kienu jaraw il-fatati.
Taħt id-dell tal-balluta, u b’dahru lejn l-għar, Wenzu darba kien qiegħed bil-qiegħda jħares lejn il-wied u l-baħar.
Kien waħdu, iżda kien qed jistenna l-wasla ta’ ħbiebu Kurun, Girgor il-gabillott u Ġamri tal-inbid.
Bħas-soltu, Wenzu u Girgor kienu ġew il-Mellieħa ma’ Kurun, li kien ġie biex jixtri x’inbid minn għand xbinu Ġamri.
Din id-darba Wenzu kien irnexxilu jiġi mingħajr Rożi, li kienet marret iddur b’oħtha Zolli, għax din, wara ikla bajtar tax-xewk li għalih kienet toqtol, iddubbat indiġistjoni li għal ftit ma qabdithiex it-triq it-twila.
Kienu telqu s-Sibt fil-għaxija u raqdu għand Ġamri, bil-ħsieb li l-għada jieħdu xi ikel magħhom u jmorru jqattaw ġurnata l-Ballut għal kwiet u l-frisk.
Wenzu kien sema’ l-ewwel quddiesa u telaq waħdu lejn il-Ballut bil-mixi, ħalli l-oħrajn imorru aktar tard bil-karrettun ta’ Ġamri.
L-ideja li joqgħod għal ftit żmien waħdu, igawdi l-kwiet u l-ġmiel tal-wied mingħajr ma jisma’ t-tgergir ta’ Rożi u t-treddin ta’ Zolli għoġbitu wisq lil Wenzu, u bejnu u bejn ruħu kien qed jaħseb kemm hi sabiħa l-ħajja bla nkwiet; imma kien qed jgħid hekk għax ma kienx jaf li l-inkwiet kien qiegħed ifaqqas preċis wara spallejh, fid-dlam tal-għar, fil-persuna ta’ dak l-għafrid ta’ Kanenu.
Biex żgur il-ftit żmien ta’ kwiet li kellu jgħaddih mill-aħjar li jista’, Wenzu kien ġieb miegħu flixkun nbid minn dawk li Ġamri kien iżomm għall-ħbieb tal-qalba, u kull tant kien iresqu lejn xofftejh u jlegleg boqqa jew tnejn, imbagħad jaqleb għajnejh ’il fuq bil-gost, u jixxotta xofftejh u geddumu fuq id-dahar ta’ idu.
Imma Kanenu x’kien qed iħawwad f’dak l-għar? Kanenu kien magħruf fost it-tfal tal-Mellieħa bħala l-aqwa kollezzjonista tal-għasafar tal-għana, gremxul, ħanfus, ħnieżer l-art u annimali oħra.
Ftit ’l isfel minn fejn Wenzu kien qiegħed għad-dell tal-balluta jbus kultant ħalq il-flixkun, Kanenu kien bena daqxejn ta’ dura mnejn kien joqgħod għassa meta kien imur jonsob għall-għasafar tal-għana.
(Adattata minn “L-Għerien tal-Fatati” ta’ Ġorġ Żammit)