Il-Belt Valletta titqies minn ħafna bħalha belt imsaħħra.
Filgħodu tilqa’ fiha eluf ta’ nies, min għax-xogħol, min għax-xiri, u min jidħol jippassiġġa għal dawra jew kafe.
Iżda x’jiġri fis-satra tal-lejl meta l-uffiċini u l-ħwienet ikunu magħluqin? U min jaf x’raw dawk il-postijiet, djar u palazzi li jinsabu fil-kapitali tagħna? Xejn ma niskanta li marbuta ma’ dawn il-postijiet storiċi għad hemm xi ruħ imsakkra li għadha qed tfittex il-mistrieħ tagħha jew il-vendetta.
L-Evans Building jinsab fin-naħa t’isfel tal-Belt Valletta, daqs tefa’ ta’ ġebla l-bogħod minn Dar il-Mediterran.
Għal bosta Maltin dan il-post huwa magħruf bħala l-ufficju tal-karti tal-identità, peress illi wieħed mis-servizzi li joffri dan il- bini huwa proprju li jsiru l-karti tal-identità tal-poplu Malti (apparti d-dokumenti tal-voti u servizzi oħra).
Matul il-jum, l-attività f’dan il-bini hija waħda normali għall-aħħar.
Bil-ħaddiema mehdijin fuq xogħlhom u bil-clienti li jmorru hemm sabiex jinqdew.
Iżda jingħad minn xi wħud li matul is-siegħat tal-lejl dan il-post jieħu xejra oħra.
Bosta huma dawk il-pulizija li jagħmlu l-għassa ma’ dan il-post bil-lejl fejn jgħidu li jisimgħu ħsejjes mhux tas-soltu ġejjin mis-sular ta’ fuq.
Darba, xi ħadd li kien pulizija qalli li waqt li kien qiegħed xogħol waħdu fit-tard f’dan il-post sema’ t-telefowns tas-sular ta’ fuq jdoqqu kollha f’daqqa.
Dan il-fatt seħħ eżattament kif l-arloġġ daqq nofsillejl.
Iżda billi ma kellux aċċess għas-sular ta’ fuq kellu bilfors jisma’ dawk it-telefowns idoqqu kollha f’daqqa 1/2 mingħajr ma seta’ jagħmel xejn.
Dawn damu sejrin hekk għal madwar tlett kwarti, imbagħad waqfu kollha f’daqqa.
Wara dan sema’ bħal ħoss ta’ ktajjen jitkaxkru mal-art, ġejjin lejn id-direzzjoni tiegħu.
Fl-istess ħin waħda mit-twieqi goffi tal-injam infetħet u reġgħet inagħlqet weħedha b’tiżbita.
U dan ġara meta ma kienx hemm żiffa riħ.
Wara, dan il-pulizjott, maħkum kif kien minn biża’ kbir, kompla l-bqija tal-għassa tiegħu minn hemm barra.
Pulizija ieħor jirrakkonta li, waqt li hu wkoll kien xogħol f’dan l-istess post, sema’ l-allarm li hemm fis-sular t’isfel idoqq.
Iżda meta mar biex jiċċekkja, dan l- allarm intefa’ u nxtegħel l-allarm l-ieħor li kien jinsab fuq in-naħa l-oħra tal-istess sular.
Il-pulizija mar jittawwal in-naħa l-oħra u mill-ġdid beda jixgħel allarm minnhom u l-ieħor jitfi.
Din l-affari rrepetiet ruħha għal madwar erba’ darbiet.
Kienet donna logħba nkejjuża li xi persuna nviżibli kienet qed tieħu gost tilgħab miegħu.
Iżda l-aktar każ stramb marbut ma’ dal-bini jingħad li seħħ lill-pulizija ieħor li lanqas dan m’għadu fil-korp.
Dan qal li, waqt li kien qiegħed għassa waħdu f’dan il-post, innota santa tal-Madonna, u maġemb din is-santa kien hemm vażun bil-fjuri friski.
Sa hawn kollox kien jidher normali.
Iżda mbagħad wara xi ħin ħass l-ilma ġej għal fuqu, tant li l-ħwejjeġ ixxarbulhu għasra.
Il- pulizija kien pront dar lejn id-direzzjoni mnejn kien ġie l-ilma u lemaħ il-fjuri li kien hemm ġol-vażun kollha mxerrdin fl-art.
Iżda l-vażun kien għadu f’postu quddiem is-santa tal-Madonna.
(Adattata minn Il-Fatati f’Malta ta’ Charles Zarb) 2/2.