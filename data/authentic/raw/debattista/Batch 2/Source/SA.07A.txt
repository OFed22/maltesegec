Samirah
Le, ma mittx.
U mhux se mmut.
Żgur li mhux se mmut.
Għax qed naħseb.
U moħħi ma ġralu xejn.
U l-uġiegħ, issa, bil-kemm għadni nħossu.
Qed inħoss biss sturdament stramb u għejja kbira.
U ħarira bard.
Imma bard minn dak il-komdu.
Bħal dak li tħoss meta bid-deni tidħol fis-sodda u titħaxken u tingħalaq fik innifsek, b’saqajk jagħfsu ma’ sidrek u b’xuftejk imwaħlin ma’ rkupptejk.
Qed nipprova ntella’ saqajja iżda waqt li qed nimmaġinhom telgħajn m’hu qed jiċċaqlaq xejn.
U qed nerġa’ nipprova, għall-elf darba, niftaħ għajnejja iżda għalxejn.
Jew forsi qed niftaħhom u qed nara biss id-dlam.
Possibbli għamejt? Le, kif jista’ jkun? U qed nerġa’ naħseb f’dak li ġara għax kollox għadu ċar.
Sal-mument li fih ġara.
Moħħi għadu jaħdem sew.
Kif kien qabel.
U biex inkun żgur, naħdem is-somma tas-soltu.
Rajt? Moħħi qed jaħdem.
U anke qabel ma ħdimt is-somma kien qed jaħdem għax kont qed naħseb f’dak kollu li naf.
F’ismi.
F’isem ħuti w ommi.
Fl-indirizz tad-dar.
Fin-numru tat-telefown tiegħi u ta’ ħija.
Fin-numru tal-karozza.
Fl-indirizz ta’ Samirah.
Fid-direzzjoni li trid tieħu biex tasal għandha.
Fit-Three Lions Bar li malli taqbżu trid tiġbed fuq il-lemin biex tidħol fit-triq tagħha.
Fil-karozza tiegħi, misjuqa minn Samirah, bil-mużika ħierġa mill-ispeakers mal-biebien tal-karozza.
Fid-dwal qawwija tat-trakk ġej minn quddiemna.
Fil-karozza tirkeb il-bankina.
F’Samirah twerżaq.
Fiċ-ċint jinfaqa’.
Fid-daqqa l-kbira.
U daqshekk.
Imbagħad hawn.
F’dan il-bard komdu, sturdament stramb u għeja kbira.
Imma la qed niftakar kollox għax ma nista’ nara’, nisma’ u inxomm xejn? U għaliex ma nistax nitkellem? Qed niftaħ ħalqi u flok kelma toħroġ nefħa.
Jew forsi lanqas dik.
Forsi mitt?! U le, kif jista’ jkun? U Samirah? Fejn ħaduwha lil Samirah? Nixtieq ngħajjat lil Samirah.
Tgħid weġġgħet? Xi ftit żgur.
Imma possibli mietet? U le, kif jista’ jkun? U qed nitlob lill-Alla li ma ġralha xejn.
Le, Mulej.
Mhux Samirah.
Mhux issa.
Le.
Qed nħossni qisni se norqod iżda ma rridx.
Għax jekk norqod forsi ma nqumx.
U qed niftakar f’xi film fejn kien hemm xi ħadd jgħajjat lil xi ħadd biex ma jorqodx.
Ma nistax niftakar f’liema film.
Jew forsi fi ktieb.
Qallu, “torqodx, torqodx” għax beża’ li jekk jorqod ma jqum qatt.
Imma – żomm – jien fejn jien? Fi sptar? Jekk fi sptar, kieku ma nismgħax ftit ġiri u diskors tat-tobba u ta’ l-infermiera? Jew il-ħoss ta’ xi telefown jew ta’ siġġu tar-roti? Jew bieb jinfetaħ u jingħalaq? Fejn qiegħed?
Le, mhux se norqod.
L-anqas jekk naf x’naf.
Ma rridx norqod.
U qed nipprova niftakar x’kienet qed tgħidli Samirah qabel ġara dan kollhu.
X’istorja minn tagħha, probabbli.
Iva, kienet qed tgħidli xi ħaġa dwar il-kuġina tagħha Rashidah li ħmistax ilu stednietha tmur għandhom u xtaqet li anke jien nieħu l-leave u ningħaqad magħhom.
Xi ħaġa dwar Rashidah kienet qed tgħidli.
Imma xhiex eżatt ma nafx.
Għax lħaqna rajna t-trakk bid-dwal il-qawwija ġej fuqna.
Min jaf xi storja kienet se tgħidli? Imma issa nfakkarha u tgħidieli kollha.
Għax żgur li kollox se jiġi lura għan-normal.
U ftit ħin ieħor inkun ħdejha u nitlobha tkomplija għax irrid nismaħħha.
U issa qed naħseb dwar l-aħħar lejl li qattgħajna flimkien, meta għidtilha li nitħajjar immur f’pajjiżha ħa nara fejn trabbiet u biex niltaqa’ mal-kuġini li tant issemmi.
U qagħdet tirrakkuntali elf storja.
Bħal dik ta’ meta libset il-libsa tal-fjuri u marru fil-bitħa taz-ziju, fejn l-irġiel kienu qatlu n-nagħġa, u bdew jħejju l-ikla.
U qed nipprova niftakar fl-ismijiet tal-kuġini.
Il-kuġini li kienet tmur magħhom għand in-nanniet biex jagħtuhom xi ħaġa tal-flus.
U fil-logħob li kienu jilgħabu fil-bitħa taz-ziju, kollha siġar taż-żebbuġ, u hemm – bir-rieħa tfuħ tal-laħam qed isir – joqgħodu jiġru wara xulxin u jpittru fuq il-pali ta’ jdejhom.
U issa qed naħseb f’leħen ommi tgħidli nġibilha lil min irrid .
Ġappuniża, Russa, żingara .
imma m’hux Musulmana.
U kont ippruvajt nurieha li dak li qed tgħid ma jagħmel l-ebda sens.
Adattata minn dak li l-lejl iħallik tgħid  ta’ Pierre J. Mejlak (2011))