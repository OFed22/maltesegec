Marta
“Marta, ejja għax wasal il-pa”.
Mill-iżjed rokna mbgħeda tal-ġnien li kellhom wara d-dar, kienet titlaq kollox u tiġi tiġri biex tifraħ b’missierha, tħalli l-pupi mimdudin fuq il-ħamrija, tfarfar id-dublet min-naqal li jkun inġabar miegħu, iżżerżaq saqajha bil-għaġġla fis-sandli jew fil-papoċċ taċ-ċarruta, taqsam il-ġnien minn fuq il-mogħdija taċ-ċangatura li twassal għall-bieb tal-ħġieċ, tiftħu, tidħol ġewwa, u b’qabża tiddendel ma’ għonq missierha qisha kienet ilha ma tarah is-snien.
Kienet tifla weħida, li trabbiet fl-imħabba u l-fsied ta’ ħafna nisa – ommha, żewġ zijiet li baqaw ma żżewġux, in-nanna Kikka, li romlot żgħira, u Katrin, li aktar minn seftura kienet saret waħda ta’ ġewwa, u kienet taħdem bla waqfien minn tluħ ix-xemx sa nżulha, taħsel, tnaddaf, tħiet u ssajjar, u kellha l-kamra tmiss ma’ tagħha, u kienet tħobbha daqslikieku kienet bintha, u qabel torqod kienet iżżommilha idha u tħanninha bit-taqbila tas-sultan li ried iżewweġ lil bintu ma’  raġel tajjeb, u ma setax isibu, u tgħidilha, l-istejjer tal-ġgant li jġorr il-muntanji, tax-xini jimxi fl-art, tal-ħmar li waqa’ f’bir, u ta’ l-għasfur li mar b’ittra għand il-Madonna u ma reġgħax lura, u ħalla lil għasafar l-oħra jistennewh, għalhekk tismgħahom jpespsu qabel jidlam, għax ikunu qed isejħhulu.
Missierha, l-uniku raġel fost dawk in-nisa, twil, nadif tazza, wiċċu mislut, xagħaru mimxut lixx u miġbud bil-brillantina fuq iż-żewġ naħat ta’ moħħu, bil-ferq fin-nofs, liebes dejjem skur u bil-ġlekk, bil-qmis bajda daqqa miftuħa u daqqa b’ingravata sewda, dejqa, nofsha barra u nofsha moħbija taħt il-buttuni.
L-Avukat Vassallo kien wiret id-dar, il-kotba u x-xogħol ta’ missieru, li kien wirithom mingħand nannuh, li kien jiftakar lil missieru jgħid li kien midħla ta’ Dun Mikiel Xerri, u għal ftit ma kienx miegħu dakinhar li nkixfet il-konfoffa.
Ħames ġenerazzjonijiet rat dik id-dar kbira bil-ġnien magħha, mibnija f’nofs ir-raħal fl-istess żmien li nbniet il-knisja u tefgħa ta’ ġebla l-bogħod minnha, dar sabiħa fuq żewġ sulari, sempliċi minn barra u mingħajr tiżjin, bil-kmamar t’isfel imqasmin fuq żewġ naħat ta’ kuritur wiesgħa, li mill-bieb ta’ barra jagħti dritt għall-ġnien, b’taraġ nofs tond li jieħu għat-tieni sular, bil-kmamar tas-sodda mifrudin minn xulxin b’sala arjuża mgħammra b’linfa tal-kristal, mejda twila tal-kawba mdawwra bi tmin siġġijiet, pittura taż-żejt u mirja indurati mal-ħitan, u affreski mas-saqaf b’xeni ta’ agħsafar kbar u annimali strambi jiġru fl-għoljiet, jistrieħu fuq il-ħaxix, jew jixorbu mill-għadajjar – ilwien ċari, dehriet friski u mdawla, li joħolqu kuntrast mal-għamara tqila.
Mill-fond tas-sala stajt toħroġ ġol-veranda li tagħti għal fuq il-ġnien, naqra ta’ terazzin iserraħ fuq erbgħa kolonni, li filgħodu kien jgħum f’dawl li jgħammixlek għajnejk, imma li kif ix-xemx tmur in-naħa l-oħra kien isir frisk u delli.
“Dik dar antika,” kienu jgħidu l-ġirien, “għandha ’l fuq minn mitejn sena.”
“Jew xejn!” Jien ngħidlek għandha mat-tlett mija.”
U xi daqshekk kellha s-siġra tal-awrikarja fl-iżjed rokna mbiegħda tal-ġnien fejn Marta kienet tħalli l-pupi jistrieħu wara ġurnata logħob biex tmur tilqa’ lil missierha meta jiġi lura mill-qorti jew mill-uffiċċju.
Dawn is-snin kollha fuq id-djar u s-siġar ma jagħmlux differenza kbira, imma fuq il-bnedmin iva.
Ara kif għadda ż-żmien fuq Marta, li kif għalqet ħamsa u għoxrin sena saret sinjura, meta iżżewġet lil Ċensu, bin in-Nutar Gatt, raġel bla moħħ li qatt ma ried jaħdem, u qatt ma ħadem, li għadda ħajtu jiġri wara n-nisa u jtajjar kull sold li ħallhielu missieru.
Lil martu ma kienx jittrattha sew sakemm darba Ċensu ddeċieda li jitlaq l-Amerka u ħalla lil Marta b’tarbija ta’ sentejn, tifel li kellu l-ħarsa ta’ missieru.
(Adattata minn “Is-Siġra” ta’ Joe Friggieri f’Mixtla Ward - 2000)