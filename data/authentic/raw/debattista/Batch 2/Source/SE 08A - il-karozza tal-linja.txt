Il-karozza tal-linja kienet mimlija foga u nifsijiet.
It-tħaħen tas-sigaretti kienu jtapnu l-ħġieġ u jbiddlu d-dehra tat-triq fi ċpar bajdani.
Ix-xita kienet qed traxxax bil-lajma u l-ilma fit-toroq kien jinstema’ jtextex taħt it-tajers bħal bexxiexa.
Iżda l-ħsibijiet li kellu f’moħħu ma ħallewhx jagħti kas ta’ dan kollu.
Qagħad jieħu gost iżelleġ b’sebgħu l-fwar tat-tieqa.
u jaħseb u jewhden.
Issa kien qed iħoss ruħu ċert; is-safar kien għalih l-isbaħ ġejjieni li qatt seta’ jsib.
Bis-safar ikun jista’ jfassal ħajtu waħdu, kif irid hu u bla ma jkollu lil ħadd jindaħallu jew jieqaflu.
Il-bogħod minn daru kien forsi jirnexxielu jilbes il-libsa ta’ raġel.
Iħalli warajh tfulitu bil-ġmiel u l-kruha tagħha kollha; ġmiel u kruha maqgħudin flimkien tant tajjeb li qatt ma rnexxielu jagħżel il-waħda mill-oħra.
Kien iħoss li tfulitu nibtet bħal warda sabiħa, iżda li ftit tgħaxxqek bi fwiħita.
Lil missieru ftit kien jiftakru.
Kellu ġo moħħu bħal xena mċajpra tiegħu, meta xi darba kien ħadu l-Belt u xtralu tamburlin żgħir tal-landa, x’aktarx għall-ħabta tal-Milied.
Kellu ideja tiegħu bħala raġel twil, għajnejh ħodor u wiċċu ħamrani.
Iżda t-tifkira kienet tieqaf hawn.
Kultant kien jiddubita jekk din kinetx xi ħaġa li semagħha minn għand xi ħadd jew li ġrat lilu tassew.
Kienet tifkira dgħajfa li ż-żmien kien qed ikompli jdgħajjef bil-mod il-mod.
U ma setax jonqos, ladarba missieru kien ħallih ta’ tliet snin.
Imma fil-qalba ta’ qalbu, ftit kien jisgħob bih li trabba bla missier.
Ma kienx jaf xi tfisser l-għożża u l-imħabba tiegħu, u ħaġa li ma tkunx taf il-valur tagħha ma jistax jiddispjaċik għaliha.
Meta kien għadu tifel u kien jisma’ lil sħabu ta’ l-iskola jsemmu lil missierhom ma kienx jgħir għalihom.
Kien jismagħhom jgħidu li missierhom jagħtihom xebgħa jekk jaqbadhom jiskartaw l-iskola, igaraw il-ġebel jew jisriqu l-għeneb mill-għalqa ta’ Wenzu.
Iżda hu ma kellux lil minn isawwtu.
Qatt ma qala’ xebgħa f’għomru.
l-ewwel nett, għax hu kien dejjem tifel tajjeb, u t-tieni, għax, ma kellux il-missier-argużin li kellhom sħabu.
Jgħidu li missieru miet ftit wara l-gwerra.
Ommu tgħid li kien ħa riħ qawwi u ma damx aktar minn xaghar fis-sodda.
Miet mewta ta’ qaddis.
Kellu xi idea tal-mewt ta’ missieru.
Jiftakar lil oħtu tibki fil-bitħa u liz-zija Nora tbusu u tfissdu.
Jiftakar xi tfal u sorijiet deħlin d-dar jgħidu r-rużarju jgħajtu.
Iżda din it-tifkira tinsab ukoll imgerbba b’ħafna ċpar bħall-oħra ta’ qabilha u donnha wkoll qed tiżżelleġ bis-snin.
Wara l-mewt ta’ missieru kienu marru joqgħodu man-nanna u maz-zija.
Id-dar tan-nanna kienet l-isbaħ waħda fid-dinja kollha.
Kella ġnien kbir maħnuq bis-siġar folti tal-larinġ u bil-buqari, bejt kbir daqsiex mnejn fil-festa kienu jitilaw jaraw il-murtali.
Kellu kamra għalih waħdu ħdejn dik taz-zija Nora, u fuq kollox kellu l-imħabba u l-għożżha li qatt seta’ jsib tifel.
(Meħuda u adattata minn Taħt il-Weraq tal-Palm – Trevor Żahra).