Ċelebrazzjoni ta’ Avveniment Storiku Spiss jiġu okkażjonijiet fejn niċċelebraw ħwejjeġ li jkun għadda ċertu żmien minn fuqhom.
Din hi ħaġa tajba għax inkunu qegħdin inġeddu l-memorja tal-avveniment li jkun ġara fl-istorja ta’ dik l- istituzzjoni.
Hawnhekk qiegħed nirreferi għall-ħamsin sena mit-twaqqif tal-youth centre ġewwa Raħal Ġdid.
Ħamsin sena ilu żgur li dan il-grupp kien ta’ ġawhra għall-parroċċa tagħna.
Dan għaliex meta qed insemmu ħamsin sena ilu qegħdin infissru żmien fejn iż-żgħażagħ ma tantx kellhom fejn imorru jiltaqgħu ma’ sħabhom, kif ukoll żmien meta bdew deħlin kulturi differenti ġewwa pajjiżna, kulturi u mentalitajiet li bdew jinfluwenzaw il-mod ta’ ħsieb tas-soċjetà tagħna.
Meta titkellem ma’ nies illi taw sehemhom f’dan il-youth centre tinnota kemm jitkellmu b'entużjażmu dwar dawk iż-żminijiet.
Però wieħed jistaqsi, issa fejn se naslu? Se jerġa’ jkun hemm iċ- ċans li nerġgħu niċċelebraw il-75 sena mit-twaqqif tal-youth centre? Ħarsa ’l Quddiem Hija x-xewqa tal-parroċċa, kif ukoll ta’ membri li għadhom attivi sal-lum f’dan il-youth centre li dan iċ-ċentru nerġgħu nagħtuh il-ħajja.
Affarijiet diġà qegħdin jiġu organizzati iżda hemm bżonn li nxerrdu aktar il-kelma li dan il-youth centre għadu joffri t-tagħlim u l-attivitajiet meħtieġa għall- adolexxenti.
Huwa l-ħsieb tagħna illi dan iċ-ċentru jagħti l-aspirazzjonijiet meħtieġa lill-adolexxenti ta’ bejn il-11 u s-16-il sena sabiex naqsmu magħhom il-ħiliet meħtieġa biex ikunu kapaċi jaffrontaw il-ħajja tal-lum b’aktar determinazzjoni u kuraġġ.
Il-laqgħat qegħdin isiru kull nhar ta’ Ġimgħa bejn is-7.
30 u d-9.
00 pm.
Għalhekk, inti li qiegħed jew qiegħda taqra din in-newsletter tista’ tgħinna wkoll.
Jekk taf lil xi adolexxenti li jixtiequ jidħlu f’xi grupp, tkun ħaġa tajba jekk tħeġġiġhom jattendu l-Ġimgħa filgħaxija fil-youth centre sabiex jingħaqdu ma’ adolexxenti oħra li għandhom l-istess ħolm, aspirazzjonijiet u entużjażmu lejn il-ħajja.
Il-Kwizz Kulturali Kull sena, lejn l-aħħar ta’ Ottubru jew fil-bidu ta’ Novembru kien isir il-kwizz kulturali bejn is- sezzjoni tat-tfajliet kontra dik tal-ġuvintur.
Wara li l-Kummissjoni tagħżel is-suġġetti, kienu jiġu mistiedna kelliema biex jagħtuna taħditiet biex il-membri jkunu ppreparati fis-suġġetti differenti.
Naħseb ħafna minnkom jiftakru lil Patri Guido Schembri li ġeneralment kien ikun wieħed mill-- kelliema.
Dan, bħala studjuż tal-Bibbja kien ikellimna b’mod interessanti fuq dik il-parti mill-Bibbja li tkun intgħażlet.
Hu għandu esperjenza kbira tal-Art Imqaddsa, allura tul is-snin tana ħafna tagħrif li mhux normalment wieħed jisma’ dwaru.
Permezz ta’ hekk, kien ikollna fiex nedhew tul il-vaganzi twal tas-sajf.
Naturalment il-pika kienet kbira u kull sezzjoni kienet tipprova tirbaħ biex tieħu x-shield għal sena sħiħa.
Iżjed ma joqrob il-kwizz iżjed il-membri tat-teams kienu jistudjaw biex jaqtgħu figura tajba.
Ġeneralment il-ġrajjiet kurrenti kienu jkunu wkoll wieħed mit-tliet suġġetti, allura dik il-persuna li kienet tkun intgħażlet minn sħabha biex tirrispondi mistoqsijiet dwar dawn, kienet toqgħod attenta għall-aħbarijiet biex tkun aġġornata.
Il-ġenituri tal-membri kollha kienu jkunu mistiedna jattendu għas-serata tal-kwizz flimkien ma’ xi mistiedna distinti bħall-Kappillan ta' Raħal Ġdid.
Is-support tal-membri tal-youth centre kien ikun qawwi u l-għajjat ta' dawn ma kienx jonqos.
Wara xi siegħa u nofs ta’ taqtigħ ta’ qalb kien jitħabbar it-tim rebbieħ u tingħatalu x-shield biex tinżamm għal sena sakemm jerġa’ jasal il-kwizz tas-sena ta’ wara.