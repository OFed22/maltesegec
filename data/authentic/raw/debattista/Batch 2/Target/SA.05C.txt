Żgħażagħ Rivoluzzjonarji
Dik ir-rebbiegħa, qrib it-tieġ ta’ Pauline u Mark, fil-pajjiż kollu ż-żgħażagħ kienu qed jorganizzaw kampanji u x’naf jien biex jinqerdu l-ipokrisiji ta’ madwarhom.
Għall-anqas, dak kien l-għan tal-bosta fosthom.
Għall-ħabta ta’ nofs Marzu, il-biċċa kienet qlielet sew.
Iż- żgħażagħ kienu anki waslu biex ħabtu difrejhom mal-pulizija, u wħud minnhom kienu għaddew iljieli sħaħ fiċ-ċelel.
Iżda, aktar ma ż-żgħażagħ sabu min jiqfilhom, huma aktar ħraxu.
Kienu diġà saru ħafna marċi ta’ protesta.
L-eqqel beda meta fil-pajjiż, il-kbar organizzaw ġimgħa kontra d-drogi u l-użu ħażin tagħhom.
Kemm Mark, kif ukoll Pauline, ma’ eluf ta’ sħabhom kienu jirringrazzjaw ’l Alla li tahom l-għaqal biex ma nqabdux minn dan il-vizzju tal-biża’.
Iżda huma lil ħadd ma kienu jaħfruha! Ma ħamlux jaraw il-kbar tagħhom jorganizzaw dik il-kampanja kontra d-droga meta kienu jafu tajjeb li ħafna mid-drogi kienu mmexxija mill-kbar u mhux miż-żgħażagħ.
Huma kienu jħossuhom qishom qegħdin jinqabdu f’xibka malizzjuża mifruxa mill-kbar.
Ma setgħux iħalluha għaddejja lixxa għax demmhom kien ibaqbaq fihom u ma jħallihomx jorqdu.
Kif, wara kollox, jissieltu kontra d-drogi meta huma nfushom jirreklamaw bil-qawwa kollha n-nikotina u t-tipjip.
li jagħmlu ħsara xejn anqas?
Din il-mistoqsija kienet tiswa ta’ tarka fuq fomm iż-żgħażagħ rivoluzzjonarji.
Iżda, mid- drogi u t-tabakk, ġew għall-gwerer, l-armi nukleari, it-tniġġis tal-arja u l-ambjent, u issa waslu wkoll biex jattakkaw ir-reliġjon falza, taparsi, li bosta kienu qed jgħixu.
Ir-reliġjon kienet tingħex biss għal wiċċ in-nies, fejn jidher u jaqbel! Sa ftit qabel it-tieġ, Pauline u Mark kienu jiġru dejjem flimkien u ma kinux ifallu attività waħda li hi waħda! Spiss kont tarahom ixejru f’idejhom tabelli b’kitba kbira: “Irridu paċi mhux gwerra”, “Irridu mħabba vera”, “Neqirdu l- ipokrisiji” u oħrajn.
Iżda mill-jum tat-tieġ ’l hawn, il-biċċa kienet qlielet mhux biċ-ċajt.
Spiss kienu jimblukkaw toroq, jaħirqu karozzi u bini, jinxteħtu bombi tal-idejn, u ħafna inkwiet ieħor.
Tassew ħaġa tal-iskantament kif, għajr ftit arresti, kien hemm biss għadd żgħir ta’ feruti; ħadd mejjet! Iżda mit-tieġ ’l hawn, Mark qatt ma ħalla aktar lil Pauline tiġri miegħu f’dawn il-marċi.
Hu ma kienx jonqos li jmur jagħti sehmu mal-eluf l-oħra.
Iżda lil Pauline qatt ma ħallieha aktar tissielet miegħu f’dawn l-attivitajiet.
Hija kienet tassew tixtieq tmur miegħu dejjem, u kienet saħansitra tibki biex tagħmel dan.
Mark kien lest ibati huwa, iżda lir-reġina tiegħu issa, ma kien jixtieqha lanqas biss titħarrek mill-kenn ta’ darhom.
Kien jibża’ għaliha aktar mill-istess ħajtu.
Għall-bidu t’April iż-żgħażagħ bdew jitolbu li jkollhom setgħa proporzjonata fit- tmexxija tal-universitajiet.
Mhux talli l-istudenti ngħaqdu kollha flimkien, iżda magħhom ingħaqdu wkoll dawk iż-żgħażagħ li kienu qed jitolbu ħwejjeġ differenti għalkollox minnhom.
Il-qagħda baqgħet tikrieh u tmiemha ma kien qed jidher imkien qrib.
Issa, bdejna nisimgħu b’xi mewt ’l hemm u ’l hawn ukoll.
U hekk ġara li ż-żgħażagħ ta’ pajjiż bdew jitħajru minn dawk ta’ pajjiżi oħra.
F’xi wħud minn dawn il-pajjiżi, tant kienu qlielu l-irvellijiet li kien hemm żgħażagħ li taw in-nar lilhom infushom, oħrajn inxteħtu taħt ir-roti ta’ karozzi mexjin, uħud saħansitra bdew isumu għal ħafna ġranet.
Id-demm żagħżugħ kien qiegħed ibaqbaq qawwi tista’ tgħid f’kull rokna tad-dinja! Iżda kif qatt tista’ tasal il-paċi f’dat-taqlib sfrenat? Possibbli ż-żgħażagħ kienu jafu x’inhuma jgħidu u jagħmlu? Iżda l-kilba li kellhom biex jeqirdu l-ipokrisija kienet għamiethom, u wara li kienu ppruvaw minn kollox, fl-aħħar infexxew fil-vjolenza u l- ġlied.
Ta’ kull filgħaxija, Mark kien jasal id-dar għajjien mejjet.
Pauline kienet tiffittah mhux ftit sakemm iteftef xi ħaġa tal-ikel, u mbagħad it-tnejn kienu jidħlu jorqdu.
Iżda Pauline ma kinitx torqod qabel ma Mark jirrakkuntalha l-ġrajjiet tal-jum.
(Adattata minn “Mark” ta’ George Falzon).