Silta 9C L-iżbalji f’din is-silta huma kkoreġuti bl-aħmar.
Il-karozza tal-linja kienet mimlija foga u nifsijiet.
Id-dħaħen tas-sigaretti kienu jtappnu l-ħġieġ u jbiddlu d-dehra tat-triq fi ċpar bajdani.
Ix-xita kienet qed traxxax bil-lajma u l-ilma fit-toroq kien jinstema’ jtextex taħt it-tajers bħal bexxiexa.
Iżda l-ħsibijiet li kellu f’moħħu ma ħallewhx jagħti kas ta’ dan kollu.
Qagħad jieħu gost iżelleġ b’sebgħu l-fwar tat-tieqa.
u jaħseb u jhewden.
Issa kien qed iħoss ruħu ċert; is-safar kien għalih l-isbaħ ġejjieni li qatt seta’ jsib.
Bis-safar ikun jista’ jfassal ħajtu waħdu, kif irid hu u bla ma jkollu lil ħadd jindaħallu jew jiqaflu.
’Il bogħod minn daru kien forsi jirnexxilu jilbes il-libsa ta’ raġel.
Iħalli warajh tfulitu bil-ġmiel u l-kruha tagħha kollha; ġmiel u kruha magħqudin flimkien tant tajjeb li qatt ma rnexxielu jagħżel il-waħda mill-oħra.
Kien iħoss li tfulitu nibtet bħal warda sabiħa, iżda li ftit tgħaxxqek bi fwiħitha.
Lil missieru ftit kien jiftakru.
Kellu ġo moħħu bħal xena mċajpra tiegħu, meta xi darba kien ħadu l-Belt u xtralu tanburlin żgħir tal-landa, x’aktarx għall-ħabta tal-Milied.
Kellu idea tiegħu bħala raġel twil, għajnejh ħodor u wiċċu ħamrani.
Iżda t-tifkira kienet tieqaf hawn.
Kultant kien jiddubita jekk din kinitx xi ħaġa li semagħha mingħand xi ħadd jew li ġrat lilu tassew.
Kienet tifkira dgħajfa li ż-żmien kien qed ikompli jdgħajjef bil-mod il-mod.
U ma setax jonqos, ladarba missieru kien ħallieh ta’ tliet snin.
Imma fil-qalba ta’ qalbu, ftit kien jisgħobbih li trabba bla missier.
Ma kienx jaf xi tfisser l-għożża u l-imħabba tiegħu, u ħaġa li ma tkunx taf il-valur tagħha ma jistax jiddispjaċik għaliha.
(Adattata minn Taħt il-Weraq tal-Palm – Trevor Żahra).