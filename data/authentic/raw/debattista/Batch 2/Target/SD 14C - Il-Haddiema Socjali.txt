Problema maqsuma ma’ ħaddieħor tinħass anqas iebsa u l-bniedem jagħmel aktar kuraġġ meta jaqsam l-esperjenzi li jkun għaddej minnhom ma’ nies oħra, speċjalment meta jkun għaddej minn żmien diffiċli fil-ħajja.
Fix-xogħol tagħhom ta’ kuljum, il-ħaddiema soċjali tal-Aġenzija Appoġġ jiltaqgħu ma’ diversi persuni f’dawn is-sitwazzjonijiet diffiċli u li bl-interventi u l-għajnuna neċessarja, jiffaċilitaw il-ħajja mhux biss tal-individwu imma wkoll ta’ dawk qrib tiegħu li jkunu għaddejjin minn dan iż-żmien ta’ problemi.
Eżempju ċar ta’ dan huma dawk il-persuni morda bil-kanċer u l-familjari tagħhom – u li permezz tal-appoġġ tal-ħaddiema soċjali li jaħdmu fl-uffiċċju tal-Aġenzija fl-Isptar Boffa, żgur itaffu u jnaqqsu ftit mill-pressjoni li s-sitwazzjoni tkun ġabitilhom.
Ċertament li dawn il-persuni li jkunu qegħdin wiċċ imb wiċċ mal-mard li ħafna drabi ma jkunx hemm fejqan għalih u li f’ħafna każijiet ikun terminali, bla dubju ta’ xejn, ikollhom bżonn l-appoġġ kollu li wieħed jista’ jagħti.
Il-kura u s-servizz li jingħataw dawn il-persuni – li fl-oqsma professjonali jirreferu għaliha bħala palliative care – hi kura ħolistika li għandha l-intenzjoni li ttejjeb il-kwalità tal-ħajja ta’ dawk il-persuni li jkunu qed jiffaċċjaw mard serju.
Din it-tip ta’ kura hi bbażata fuq numru ta’ prinċipji, fosthom: “Li jiġi trattat kull aspett tal-persuna u għalhekk ikun hemm l-involviment ta’ tim ta’ professjonisti li flimkien jaħdmu għall-aħjar interess tal-persuna".
Dan 1/4 il-metodu ma jħarisx biss lejn il-bżonnijiet mediċi u fiżiċi tal-persuna, imma wkoll dawk psikoloġiċi, soċjali, u spiritwali.
Waħda mill-funzjonijiet tal-ħaddiema soċjali fl-uffiċċju tal-Appoġġ fl-Isptar Boffa hija li jassessja lill-pazjenti meta dawn jiġu għall-ewwel darba fil-klinika.
Il-pazjent jiġi offrut ukoll l-għajnuna permezz ta’ visti fid-dar – ambjent fejn il-persuna tħossha sigura.
Dan ma jfissirx li l-pazjenti kollha jkollhom problemi soċjali.
Madankollu, l-Aġenzija tifhem li ċ-ċirkostanzi maħluqa mill-marda jpoġġu lill-persuna u lill-familjari tagħha taħt pressjoni u għalhekk ikun meħtieġ li s-sitwazzjoni tiġi indirizzata.
“Li toffri appoġġ lill-pazjenti u lill-familjari tagħhom matul il-marda”.
L-appoġġ meħtieġ mhuwiex identiku fil-każi kollha, ivarja minn familja għal oħra peress li ċ-ċirkostanzi huma differenti u mhux kulħadd ikampa mas-sitwazzjoni bl-istess mod.
Hemm min jeħodha mod u hemm min jeħodha mod ieħor.
Għalhekk il-ħaddiema soċjali tal-Appoġġ jgħinu sabiex ikunu indirizzati dawn id-diffikultajiet filwaqt li jkunu ta’ għajnuna matul il-marda skont in-neċessitajiet tal-pazjent.
Waħda mill-akbar sfidi li jiffaċċjaw il-ħaddiema soċjali li jaħdmu f’dan il-qasam hija l-każijiet ta’ pazjenti żgħar, speċjalment taħt il-35 sena u li jkollhom uliedhom żgħar.
Hija wkoll diffiċli li tintervjeni meta xi ħadd ikun wasal fit-tmiem ta’ ħajtu.
Għalhekk parti mill-ħidma tal-ħaddiema soċjali hija fil-fatt li jgħinu lill-pazjent sabiex jibda jaċċetta l-idea tal-firda mill-familjari u kif iwasslu l-aħħar tislijiet 2/4 tagħhom.
Din mhix ħaġa faċli, speċjalment meta wieħed ikun jaf li l-pazjent għad fadallu aspirazzjonijiet, pjanijiet u xewqat għall-futur, u l-fatt li dawn jafu li mhux se jaraw l-avvenimenti importanti fil-ħajja tat-tfal jagħmilha tassew biċċa xogħol iebsa.
L-għajnuna tal-ħaddiema soċjali hi estiża u tingħata wkoll lill-familjari – fil-każ ta’ tfal, jintużaw tattiki skont l-età tagħhom.
Hu importanti ferm li t-tfal ma jitħallewx barra sempliċiment għax għadhom żgħar.
It-tfal iridu jkunu inklużi għax ikunu qed jinnutaw dak li qed jigri madwarhom.
It-tfal mhumiex persuni li ma jagħtux kas dak li jkun qed iseħħ fil-familja tagħhom.
Li t-tfal jibqgħu jżuru lill-pazjent hu wkoll importanti ħalli dawn jadattaw aktar malajr għall-bidla li sseħħ fil-pazjent.
Aspett importanti ieħor hu li l-adulti jirrikonoxxu li t-tfal xorta jħossu t-telfa u hemm bżonn li nħalluhom jgħaddu mill-proċess ukoll.
F’dawn iċ-ċirkostanzi, il-ħaddiema soċjali jaħdmu wkoll id f’id flimkien ma’ psikologi.
“Li tapprezza u tappoġġja l-ħajja filwaqt li tagħraf il-mewt bħala proċess naturali.
” Għalhekk, il-ħidma li ssir f’dan il-qasam tagħraf l-importanza li nagħtu valur lill-ħajja, li ngħixu l-mument u nqisu l-esperjenzi tagħna bħala parti mill-vjaġġ.
Għal din ir-raġuni, il-pazjenti jiġu mħeġġa jiċċelebraw kull ftit li jiksbu – imqar li persuna f’qiegħ ta’ sodda llum irnexxielha tinżel fuq pultruna.
Bħala parti mill-pjan ta’ kura, il-ħaddiema soċjali jissuġġerixxu lill-pazjenti sabiex jitkellmu mal-familjari tagħhom u jaqsmu l-ħsibijiet u l-emozzjonijiet tagħhom 3/4 magħhom; sabiex iħejju tifkiriet, bħal xi djarju, li l-qraba jistgħu jżommu bħala memorja.
Għaldaqstant huwa importanti ħafna li l-pazjenti jiftħu qalbhom mal-għeżież tagħhom.
Fl-aħħar, imma mhux l-anqas, il-ħaddiema soċjali tal-Aġenzija Appoġġ fl-Isptar Boffa jiffukaw u jikkonċentraw ħafna fuq dak li l-pazjent għandu xi jgħid, filwaqt li jinkoraġġixxu lilhom u lill-familjari sabiex jiffukaw fuq ħames messaġġi bażiċi imma importanti ferm: skużawni, naħfirlek, grazzi, inħobbok, u saħħa.
Din hi sitwazzjoni fejn kemm il-pazjent kif ukoll il-qraba huma importanti f’dan il-vjaġġ u għaldaqstant huwa neċessarju li kull protagonist jingħata l-appoġġ u s-sostenn kollu meħtieġ, kemm fil-komunità kif ukoll fl-isptar.