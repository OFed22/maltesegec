Silta 10C L-iżbalji f’din is-silta huma kkoreġuti bl-aħmar.
Ernest daħal id-dar u xammem x’kien qed jinħema.
Mhux għax kien imdorri jxomm xi dixx imqarrun jew xi torta tal-ikkapuljat.
Iżda għax mir-riħa tad-dar seta’ jinduna l-burdata li kellu missieru, Pietro Damiani tad-Damiani Take Away.
Illejla birra.
Mela ġew sħab Pietro jaraw il- futbol.
Daħal ħdejhom.
Kienu ġa ksew il-mejda f’nofs il-kamra tas-salott bil-karawett imqaxxar u bottijiet tal-birra miftuħin riħa ta’ ħmira maqtugħa.
Ħadd ma ntebaħ bih.
Għajnejhom baqgħu msammrin fuq l-iskrin tat-televixin lesti biex mal-ewwel mossa żbaljata tar-referì jibdew joffenduh bid-difetti li qatt ma basar li kellu.
Ernest daħal fil-kċina.
Fit-taġen kien għad hemm ix-xaħam li ħareġ miz-zalzett li nqela xi sagħtejn qabel.
Qala’ l-karta li kienet ħalliet ommu mwaħħla mall-friġġ.
Qara l-lista ta’ struzzjonijiet u sab il-favorita: “Oħroġ il-pizza mill-friża jekk ikollok aktar ġuħ”.
Reġa’ għadda l-lista fuq fuq biex jara ħalliex xi ħaġa barra sakemm wasal fl-aħħar ordni: Tinsiex tipprattika għal dak il-kunċert! Filgħaxija ċċempel u terġa’ tistaqsih kif mar l-iskola, jekk għamilx il-homework, jekk għamilx reviżjoni, jekk daqqx l-istrument.
Imbagħad tistaqsih għal missieru, jekk xorobx, jekk sabx il-kalzetti, jekk ġabarx il-ħwejjeġ qabel qabdet in-nida.
Ernest kien jirrispondiha billi jistaqsiha kif sejra u ommu kienet tinsa r-risposti u tibda ttaqtaq fuq il-konferenza li laqqgħet tobba minn madwar id-dinja kollha u x’esperjenza kienet isbaħ minn dik ta’ qabilha.
Il-ġuvni sajjar il-pizza ffriżata fil-microwave, mela tazza ilma u tela’ b’kollox fuq.
Reġa’ għadda minn bejn dawk l-iċċassati li baqgħu ma ntebħux bih anke meta għattielhom l-iskrin.
Kieku joqgħod jikolha isfel kien żgur li kienet tinżillu velenu bil-kummenti vojta li kien jisma’.
Addattata minn Inżul ix-xemx ta’ Rita Saliba (2011).