Ara fiex ġabuni.
Ħlief tiskarta mit-taparsi xogħol li jagħtuk, tħares lejn it-televixin jew tinnegozja fid-droga ma ssib xejn x’tagħmel hawn.
Jekk m’għandix nidħol għad-droga.
L- ewwel nett, dawk li diġà mdaħħla fiha hawn huma ta’ qattagħni sew, u m’għandi l-ebda xewqa li nispiċċa mqatta’.
U t-tieni, in-negozju tad-droga dejjem qallagħni, anki jekk issib imdaħħla fih lill-akbar puliti u lill-ogħla fil-qdusija.
Mank urew miegħi anke n- nofs, x’jien ngħid? – il-kwart, tal-mogħdrija u l-kompjaċenza li wrew magħhom.
Imma le, dak ix-xogħol qatt ma kien ħobż għal snieni, anki jekk id-dħul fuq l-investiment li nagħmel fi flus u f’ħin hu gwapp.
Kemm ili hawn, ikolli naċċetta l-fatt: m’iniex inkampa sew.
Billejl ma norqodx tajjeb.
Qed nonqos fil-piż, mhux ftit.
Waqgħuli diġà żewġt idras, għalkemm veru, waħda minnhom kienet ilha mħassra.
Hemm bżonn insib kif inderri.
għax baqagħli żmien ġmielu nsaddad hawn.
Jien li dejjem stinkajt favur sens ta’ ottimiżmu fostna lkoll.
bla ottimiżmu, ma tagħmel xejn fid-dinja.
Irid ikollok fiduċja li fil-futur, kollox, jew kważi, se jmur għall-aħjar.
B’hekk isir l-investiment! B’hekk li l-familji jsibu kif iħejju għall-futur ta’ wliedhom, billi jkollhom fiduċja f’dal-futur u billi jkunu lesti jinvestu fih u għalih.
anki jekk il-proposti ta’ x’jista’ jsir, għall-bidu, jidhrulhom riskjużi.
Aktar ma jkun hemm riskju, ħaġa minn ewl id-dinja, akbar se jkun il-profitt.
Titlaq b’mitt ewro u tispiċċa b’mitt elf, aktar minn biżżejjed biex tibda tħallas għal dar aħjar għal familtek u biex tibgħat lit-tifla tistudja l-pjanu f’Lyons.
Imisshom jistħu jgħiduli frodist.
huma l-istess nies li jiġu għall-ikliet li kont nagħti, jaċċettaw ir-rigali li nagħti lilhom u lil marthom, u mhux darba jew tnejn 1/2 ċempluli fuq xi prospektus ta’ fejn tpoġġi flusek, li konna qed nimbuttaw.
u iva, naf żgur li kienu mbagħad jinvestu fil-proġett u jagħmlu flus tajba, dejjem taħt isem ħaddieħor biex inkun għedt kollox.
Id-dinja hekk.
meta l-affarijiet sejrin ward u żahar, kulħadd miegħek u ħabibek.
Meta l-folja tinqaleb, malajr jinsewk.
Anzi l-biċċa l-kbira jduru kontra tiegħek, l-aqwa li jsalvaw ġildhom.
U mbuttaw lili ’l quddiem biex naqla’ waħdi d-daqqiet.
Biss, issa, inkun ċuċ mill- kbar jekk inħalli d-destin ikiddni.
Jien li dejjem lgħabt fuq l-ottimiżmu, ta’ ħaddieħor u tiegħi.
imma “lgħabt” lanqas mhi kelma tajba: tinftiehem ħażin – jien li pprattikajt l- ottimiżmu bla waqfien: hekk aħjar.
mhux se niċħad din ir-reliġjon illum.
Xi ħaġa tinqala’.
Minn dal-madmad irrid noħroġ f’sensija.
Il-fakultajiet kbar li tani l-Bambin irridhom kollha jibqgħu fija u miegħi.
Għad għandi ħafna x’nikkontribwixxi lis-soċjetà u lili nnifsi, għaliex le? Id-dinja tagħmel progress meta kull individwu fil-komunità jkun qiegħed jiġbed għal xawwatu, dik hija l-aqwa liġi tal-umanità.
Aktar ma tiġbed għal xawwatek, aktar tkun qed taġixxi ta’ altruwist – ħaġa li tista’ tinħass bħala paradoss imma li taħbat verità sagrosanta.
Is-suq isuq, kif jgħidu, u aktar ma tgħinu jsuq, aktar tkun qed tkabbar il-benesseri ta’ dawk li jgħixu miegħek.
Tassew li mhux kullimkien hekk.
Hawn fejn ninsab, is-swieq tad-droga u tar- rikatt biss jiffjorixxu.
Rikatt? Fl-aħħar żminijiet, għajruni b’kollox, imma b’rikatt le.
Aktar u aktar rikatt bħal dan ta’ hawn, fejn trid tkun qisek ġolf, bodbod, xieref f’kull ċellola ta’ ġismek, lest tonxor lil min idejqek b’daqqa ta’ sieq fil-kliewi jew bi kwalunkwe daqqa oħra li se japprezza.
ir-rikatt ta’ min għandu stonku biżżejjed biex anke jonxor lil ommu jekk jaħseb li b’hekk se jkun jista’ jaħkem fuq sħabu.
Żgur li dak ix-xogħol ma jgħoddx għalija.
issa aktar u aktar, meta tant qed insir miskin li snieni bdew jaqgħu.
(Adattata minn Pupu fil-baħar ta’ Alfred Sant) 2/2.