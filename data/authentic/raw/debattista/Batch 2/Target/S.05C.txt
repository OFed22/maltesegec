Pajsaġġ terrestri fi stat ta’ preservazzjoni eċċezzjonali mgħarraq fl-ilmijiet mal-kosta tal-gżejjer Maltin li juri d-dehra tal-arċipelagu t’20,000 sena ilu, ġie skopert minn xjenzati tal-baħar.
Il-livell tal-baħar, li għola matul dan iż-żmien, għarraq 450 kilometru kwadru ta’ dan il-pajsaġġ.
Ix-xjenzati tal-baħar sabu li l-irdum ta’ Ħad- Dingli kien 380 metru ’l fuq mil-livell tal-baħar, u dan ifisser li l-parti l-kbira tal- gżejjer Maltin illum tinsab taħt l-ilma.
Il-Belt Valletta kienet tinsab 10 kilometri ’l ġewwa mill-kosta, u l-kosta minn Marsalforn sa Pembroke kienet tikkonsisti fi rdumijiet weqfin mal-kosta li kienu mnaqqxin b’bosta widien.
Tim internazzjonali ta’ ġeoloġisti għamel rikostruzzjoni bl-akbar dettall tal- maġġoranza ta’ dan il-pajsaġġ mgħarraq permezz ta’ stħarriġ ta’ qiegħ il-baħar madwar il-gżejjer Maltin b’teknoloġija avvanzata li tipproduċi mapep.
Ir-riżultati ta’ dan l-istudju, li huma importanti għal diversi raġunijiet, se jiġu ppubblikati fil-ġurnal internazzjonali ewlieni “Marine Geology” li jirrapporta żviluppi fil-ġeoloġija tal-baħar u l-ġeofiżika.
Fost oħrajn, dan l-istudju jidentifika liema nħawi tal-ilmijiet kostali ta’ Malta huma ta’ riskju għall-infrastruttura ta’ qiegħ il-baħar, jixirqilhom protezzjoni minn attivitajiet umani jew jipprovdu attrazzjoni għall-għaddasa, u b’hekk jikkontribwixxi informazzjoni prezzjuża għal min jippjana l-ispazju tal-baħar.