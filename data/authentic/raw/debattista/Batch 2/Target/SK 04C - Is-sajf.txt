ĊERTIFIKAT FIL-QARI TAL-PROVI SK 04C: Is-sajf tad-disgħa u tmenin Il-kliem żbaljat huwa kkoreġut bl-aħmar.
Waħda mill-affarijiet li konna nistennew hekk kif tispiċċa l-iskola u jibda s-sajf kienet il- wasla tal-emigranti.
U mal-wasla tagħhom, il-pjazza filgħaxija bħallikieku kienet tixgħel bi lwien differenti tal-ħwejjeġ ikkuluriti tagħhom.
Fosthom ġiet il-familja Cefai, li kienet ilha ħafna nieqsa mir-raħal.
Qatt ma kienet waslet familja hekk.
Ommi kienet stagħġbet kemm kienu kibru, kemm inbidlu u kemm saru ħelwin.
Tal-iskantament mhux biss kif integraw fil-ħajja tar-raħal, qishom qatt ma kienu telqu – imma kif, fi ftit jiem, il-kalamita notturna fil-pjazza ħaduha f’idejhom.
Għax min jiġi minn barra dejjem kien iġib miegħu dak li fir-raħal ikun għadu ma wasalx.
Ħwejjeġ, qatgħat tax-xagħar, arloġġi tal-idejn, logħob, ċajt u manjieri.
U l-veri turisti konna nsiru aħna li bqajna d-dar għax flus u aptit biex nitilqu ma kellniex.
U konna nistagħġbu b’kollox, l-iżjed bl-affarijiet li qatt qabel ma nkunu rajna.
Ta’ kull filgħaxija l-aħwa Cefai kienu jittawlu sal-pjazza għal xi d-disgħa u nofs u hekk kif jersqu lejn iz-zuntier – kont tarahom – kulħadd iqum minn fejn ikun, jimxi lejhom u josserva kull ċaqliqa tagħhom.
Jien ukoll kont inqum u nimxi lejhom.
Kont insib post bilqiegħda u noqgħod nismagħhom jirrakkontaw l-istejjer li fir-raħal żgur li qatt ma setgħu jiġru.
U qattajt kważi sajf sħiħ ta’ kull filgħaxija nħares lejhom.
Qatt ma rsaqt qrib tagħhom iżżejjed għax iż-żgħar kellhom posthom immarkat qalb il-fruntieri inviżibbli taz-zuntier.
Imma anke minn ftit bogħod kont sirt inħobbhom.
Iż-żgħira kellha 13 u ġmiel indeskrivibbli.
Imbagħad kien hemm ħuha li forsi kellu xi 18, oħtu l-kbira ta’ xi 23 u l-kbir nett, li kellu mat-30 u li kien hu l-kap ta’ kollox.
Hu kien jagħtihom is-sinjal biex imorru ’l hemm meta lkoll kemm aħna konna nkunu għadna fuq iz-zuntier, inħarsu lejhom u nixxennqu li stajna niddeffsu xi ftit fl-istorja tagħhom.
Wara biss ftit jiem kont sirt l-għarus taż-żgħira.
Lilha m’għedtilha b’xejn imma li kieku kellha tħares lejja żgur kienet tintebaħ.
Ma jidhirlix li qatt ħarset lejja.
Imma mħabbti rreġistrajtha.
Għax f’nofs dak is-sajf, fit-triq tan-nanna, minflok dar kbira li kienet ilha żmien imwaqqgħa, kien qed jinbena maħżen u meta lestew mit-tħaffir, inżilt isfel u qalb il-ġebel ħbejt karta, li fuqha niżżilt kollox.
Qegħidt ġebla fuq in-nota tiegħi u dik il-lejla rqadt kuntent.
Bħal sħabhom, iċ-Cefai kienu ġabu magħhom ħafna ideoloġiji ġodda.
Darba, fuq iz- zuntier kienu ġennew ’il kulħadd biex l-għada jġib grossa sulfarini.
Il-kbar kollha kienu ġabu grossa jew tnejn.
Jien ħadt biss kaxxa sulfarini waħda għax dik kont sibt ħdejn il- forn ta’ nannti.
U kulħadd beda jpoġġi sulfarina ħdejn l-oħra.
Imbagħad, xħin kollox kien magħqud flimkien f’tapizzerija waħda kbira u ma kienx fadal iktar sulfarini, qabbdu waħda minn tarf u kull waħda bdiet tqabbad lil ta’ ħdejha.
U meta nħarqu kollha u kulħadd beda jferrex is-sulfarini maħruqa, mal-art taz-zuntier spiċċaw ħafna disinji rqaq suwed, u damu hemm sakemm għamlet l-ewwel xita, ftit jiem wara li l-familja Cefai kienet marret lura, bil-wegħda li tirritorna.
U biex jimmarkaw dik li kienu qed iwiegħdu, l-aħwa neżgħu ż-żraben li kienu libsin f’dik l-aħħar lejla fuq iz-zuntier, rabtu l-lazzijiet ma’ xulxin, u waddbuhom par par sakemm inqabdu kollha fil-wajer tad-dawl li kien jaqsam il-pjazza.
Qatt ma konna rajna bċejjeċ tal-għaġeb bħal dawk.
U l-erba’ pari żraben baqgħu hemm.
Misluta u addattata mill-istorja “Is-sajf tad-disgħa u tmenin” fil-ġabra Qed nistenniek nieżla max-xita ta’ Pierre J.
Meilak (Merlin, 2009).