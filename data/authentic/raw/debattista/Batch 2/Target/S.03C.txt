Kulma niftakar minn dan il-perjodu huwa biss il-biża’ li kelli li mmut qabel nilħaq nagħmel il-Preċett.
Naħseb li dal-fellus daħal ġo moħħi ħtija tal-istejjer li kienet tirrakkontalna s-soru.
Kienu jgħidulna kull xorta ta’ stejjer dwar l-eternità mxebbha ma’ ballun kbir tal-azzar li jibda jittiekel bil-mod bil-mess ta’ għasfur; u dwar dnub mejjet li jekk tibqa’ ma tqerrux jikber f’sagrileġġ fuq ieħor sa ma jkollok iġġorr fuq spallejk xkora daqs muntanja.
Imbagħad, ħabta u sabta, tmut billejl u ssib lil Luċifru jistenniek jiżfen is-samba bil-foxxna f’idu.
Niftakar ukoll meta kienu qalulna dwar it-tifel li kien jerfa’ jdejh fuq ommu u li din ma kinitx tikkoreġih u li mbagħad, meta miet, il-katavru tiegħu baqa’ b’idu merfugħa ’l fuq u ma rnexxilhomx iniżżluhielu qabel ma ommu tatu daqqa fuqha.
U jien ingiddem difrejja u nipprova nara jekk l-aħħar gidba li għedt kinitx tikkostitwixxi dnub mejjet jew venjal u jekk għandix inqerrha jew le.
Meta sebħet il-ġurnata tant mistennija tal-Preċett, niftakar lil ommi tiġi tqajjimni mis-sodda, tgħannaqni u tgħidli, “Qed tara kif għadek ħaj u li wasalt biex tirċievi l-Bambin ġewwa fik!” Għaliex ommi kienet turina li tħobbna bl-aktar affarijiet ċkejknin: b’nofs ta’ kelma, bi tbissima, b’tgħanniqa, b’ċajta.
Kienet taf tifraħ u tferraħ lil kull min imiss magħha u kellha kariżma biex tbigħ.