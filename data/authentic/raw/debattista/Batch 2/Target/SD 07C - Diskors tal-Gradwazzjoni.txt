Nixtieq nagħtikom merħba għaċ-ċerimonja tal-gradwazzjoni.
Nibda billi nifraħ mill-qalb lil dawk kollha li ser jiggradwaw sew illum kif ukoll fil-jiem li ġejjin.
Nifraħ ukoll lill-ġenituri tagħkom, lis-sieħeb jew sieħba tagħkom kif ukoll lil dawk kollha li għenukom taslu s’hawn illum.
Tajjeb niftakru li t-triq li wasslitkom s’hawn ma mxejtuhiex waħedkom! Minkejja l-importanza ta’ dan il-pass li ser tieħdu, illum huwa biss parti minn proċess sħiħ ta’ żvilupp akkademiku u professjonali li jtul ħajjitkom kollha.
Nixtieq nitkellem ftit dwar il-pass li jmiss.
Għal ħafna minnkom dan huwa dak li jdaħħalkom fid-dinja tax-xogħol.
Xi wħud minnkom diġà dħaltu fiha sew permezz tal-ħidma li kontu tagħmlu waqt l-istudju tagħkom.
Nixtieq nislet xi ideat minn kunċett u prattika li jitħaddmu fil-professjoni tiegħi tax-xogħol soċjali (social work) għax naħseb li l-prinċipji li fuqhom hija bbażata din il-prattika huma trasferibbli għal kuntesti u xogħlijiet differenti.
Jidhirli wkoll li dawn il-prinċipji jistgħu jkunu ta’ siwi kbir għal gradwati ġodda.
Din hija l-prattika tas-sorveljanza (supervision) tal-ħaddiema soċjali.
L-Aqwa Servizz Naħseb li joħroġ biċ-ċar li din il-prattika għandha l-għan li tgħin lill-ħaddiema jagħtu l-aqwa servizz possibbli lill-klijenti tagħhom.
Dan il-prinċipju jgħodd għal kulħadd.
Dan għandu jkun l-għan tagħna kollha, hu x’inhu l-qasam li qegħdin naħdmu fih, sew jekk hu tal-manifattura kif ukoll tas-servizzi.
Joħroġ ukoll li biex nagħmlu dan ikun jeħtiġilna l-għajnuna ta’ persuni oħra li għandhom esperjenza u kompetenza aktar minna.
Ir-rispett lejn min diġà qiegħed jaħdem fil-qasam huwa importanti.
Barra minn hekk, il-ħaddiema jeħtieġ li jagħtu kont tal-ħidma tagħhom mhux biss lil min qiegħed imexxi iżda, aktar fondamentali minn hekk, lil min qiegħed jirċievi s-servizz tagħhom.
Inħeġġiġkom biex ma tikkuntentawx b’ħidma li tagħti servizz jew prodott medjokri.
Agħmlu ħilitkom biex dejjem tagħtu l-aqwa servizz! Edukazzjoni u Taħriġ kontinwu Valur importanti li fuqu hija mibnija din il-prattika huwa l-għarfien tal-ħtieġa ta’ edukazzjoni u taħriġ kontinwu.
Permezz ta’ laqgħat regolari mal-membri tal-istaff li huma responsabbli għall-ħidma tagħhom, il-ħaddiema l-ġodda jitgħallmu dak li jeħtiġilhom ikunu jafu biex iwettqu ħidmithom b’mod effettiv.
Iżda mhux hekk biss, hija r-responsabbiltà ta’ min qiegħed fuqhom li jgħinhom jagħmlu dan.
Dan il-proċess tant jitqies importanti li, biex gradwati ġodda jiksbu l-warrant jeħtiġilhom jipprovaw li jkunu ħadmu taħt is-sorveljanza ta’ ħaddiem soċjali reġistrat.
Għalhekk din il-prattika tagħraf l-importanza tal-proċessi meħtieġa biex persuna tidħol fid-dinja tax-xogħol u tasal biex tagħti kontribut siewi.
Dan il-proċess, li jkun beda waqt is-snin ta’ studju fl-Università, ma jsirx waħdu u jeħtieġ li jitkompla ladarba persuna tidħol fid-dinja tax-xogħol.
Fil-każ tal-professjonijiet, huwa parti importanti mill-proċess ta’ soċjalizzazzjoni fil-professjoni.
Nixtieq nisħaq fuq dan il-punt għax nibża’ li sforzi kbar li jsiru waqt l-istudju u taħriġ jistgħu jintilfu jekk gradwati ġodda li ser jibdew il-professjoni jew ħidma tagħhom ma jsibux l-għajnuniet meħtieġa biex jagħmlu din it-tranżizzjoni bl-aktar mod effettiv.
Importanti li dawn l-għajnuniet isiru parti integrali mill-istrutturi fil-postijiet tax-xogħol.
(Adattata mid-Diskors tal-Gradwazzjoni ta’ Dr Maureen Cole, 2006).