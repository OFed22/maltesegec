SILTA 4C ĊERTIFIKAT FIL-QARI TAL-PROVI Il-kliem żbaljat huwa kkoreġut bl-aħmar.
Kienet lejla ta’ qamar kwinta.
Wara ikla tonn taż-żejt, tadam, kappar, ħass, ħjara u basla mqattgħa roti roti, ħobża friska u tliet imgħaref żejt taż-żebbuġa, Karmnu u Ġanni ħarġu daqsxejn għall-arja fil-ġnien.
Mank ħaqq kien hemm il-bozza mixgħula.
Imma din kien waħħalhielhom baxx baxx is-sindku xahar qabel l-aħħar elezzjoni u, iridu jew ma jridux, tinxtegħel fis-sebgħa u tintefa għas-sitta ta’ filgħodu.
Sajf u xitwa.
Karmnu mill-ewwel xegħel ir-radju u beda jqaxxar il-karawett.
Dik il-lejla kellu f’moħħu jibdel kompletament l-istrateġija tat-tqaxxir.
Is-soltu jqaxxar karawetta u jiekol ta’ ġewwa.
Imma dakinhar ħaseb li jqaxxar skoss karawett u mbagħad, xħin ħoġru jimtela b’munzell sabiħ, joqgħod inaqqru bil-kwiet, b’dak iċ-ċertu lussu.
Ġanni niżel ħdejn il-bir b’żerriegħa ta’ tadama mwaħħla mad-daqna, qisha nemusa maqbuda f’għanqbuta.
Blackie ma kinitx hemm.
“Blackie, fejn mort?” “Ara ftit marritx tgerrem l-imgħażqa ta’ Pespes?” qaltlu oħtu minn ġewwa hi u tixxotta l-platti.
Għax Peppi ta’ Pespes l-għażż kien kielu u l-imgħażqa kien iħalliha fejn ġie ġie, ġeneralment taħt il-lumija, u Blackie kienet tħobb tgerrimlu t-tarf tal-marloċċ.
Il-qamar, dakinhar, kien jidher akbar mis-soltu.
Ballun isfar f’sema blu skur kollu tikek żgħar bojod u sofor li stajt tarahom ċari f’dik id-dalma.
Kultant, forsi kull 1/2 tliet kwarti, kien jgħaddi ajruplan u Tona kienet tipprova taqta’.
Mhux jekk kienx Airbus jew Boeing.
Jew jekk kienx tal-Air Malta jew tal-Lufthansa.
Imma jekk kienx tiela’ jew nieżel.
Fil-bogħod, fuq xi bejt, kien hemm żewġt iklieb tal-kaċċa jinbħu.
Il- grillu fuq is-siġra tar-rummien kellu għajnejh miftuħa beraħ imma ma kienx qed jinstema’ jlissen ħoss.
“Blackie? Blackie? Fejn qed tistaħba?” U Ġanni sab l-imgħażqa u baqa’ ċċassat.
Għax fejn normalment kien ikun hemm Blackie sserraħ snienha ggranfati mal-injama, sab għadira demm.
Ftit ’l hemm mir-roqgħa jara ħafna qtar waħda fejn waħda.
Mexa wara l-qtar b’rasu baxxuta biex ma jitlifx il-passaġġ tiegħu.
U l-qtar baqa’ sejjer sal-ħajt tas-sejjieħ, fit-tarf tal-għalqa.
U mal-ħajt ukoll ra d-demm.
Għolla ħarstu u ma’ wiċċu, fuq il-ħajt tas-sejjieħ, isib lil Blackie, b’għajnejha miftuħa beraħ, biż-żlieġa, u bid-demm inixxi fuq żaqqha.
Ġanni bjad.
Beda jinqatagħlu nifsu.
Fl-aħħar sab ftit saħħa u għajjat, “Karmnu! Karmnu!” “Dak Ġanni qed jgħajjat?” U t-tnejn telqu jgħaġġlu.
“Xi nqala’?!” għajtet Tona hekk kif rat lil Ġanni b’idejh ma’ rasu.
X’ġara?! Staqsieh Karmnu.
“Qatluhielna, Karm!” wieġbu Ġanni b’kisra kiebja f’leħnu u bi dmugħ lest biex iġelben minn xfar għajnejh u jċarċar saż-żerriegħa tat-tadama.
“Qatluhielna!” għajjat fgat.
“U ’k jiġi taħt idejja noqtlu jien issa.
Hu min hu!” (Adattata minn Riħ Isfel ta’ Pierre J.
Meilak) 2/2.