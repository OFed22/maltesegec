Sold għall-Ħamiem
Fil-misraħ tal-belt kellna għadd ġmielu ta’ ħamiem.
Meta konna żgħar, erħilna niġru warajhom, naqbduhom minn denbhom, meta jirnexxilna, u nerġgħu nħalluhom itiru minn idejna, qabel ma jġorruna magħhom bl-iskossi rrabjati u qliel li kienu jagħtu biex jaħarbu.
Ġieli konna nibdew ngħodduhom, waħda, tnejn, tlieta, erbgħa, u filli naslu sal-għaxra, u filli jidħlu f’xulxin, iduru ’l hawn u ’l hinn, u jkollna nieqfu jew nerġgħu nibdew ngħoddu b’qalbna maqtugħa.
Kull tajra kienet ħoxna u fuq tagħha, u l-ilwien tagħhom kienu jimlew u jsebbħu l-ambjent.
L-art, miżgħuda bihom, donnha kienet timxi.
Xi drabi mnalla kien hemm it-tgergir li kienu jagħmlu l-ħin kollu, għaliex il-ħwienet siekta u x-xjuħ jitħaddtu b’leħen mitfi u mkarkar kienu jagħtu xejra ta’ niket kbir.
In-nies kollha kienu drawhom il-ħbieb speċjali tal-misraħ.
Issa jnaqqru minn hawn u issa jduru lil hinn, ħielsa daqs ir-riħ u ħfief ftit inqas minnu, issa jittajru fuq xi siġra xiħa li kulħadd kien jafha l-istess sa minn ċkunitu, u issa jħufu bl-akbar kordjalità ma’ riġlejn kull min kien hemm.
Ma kinux jibżgħu jew jitgerrxu, u la mill-uċuħ qodma u lanqas minn dawk li ġieli dehru fostna għal ftit, bħall-għasafar tal-passa.
“Sold għall-ħamiem, sinjur, sold għall-ħamiem,” kien dejjem iredden Vestru.
Minn xħin jisbaħ sa nżul ix-xemx tas-soltu, nafu dejjem fil-misraħ, kuljum kuljum, sajf u xitwa, bl-istess qalziet qadim u sidrija, u xi drabi kien ixidd ġlekk minn dawk li jfakkruk fl-antenati.
Il-mustaċċi żgħar żgħar tiegħu ma kienu jaqtgħu xejn mal-bqija ta’ wiċċu.
Żgur li qatt ma sab lil min jgħidlu b’dan.
Kien mitluq fi lbiesu, u nafu dejjem b’leħja ta’ jumejn.
Iżda n-nofs tbissima ta’ tfajjel kienet tixgħellu wiċċu.
Trid u ma tridx, kien ikollok tieqaf tkellmu.
Madankollu, hu mhux kliem kien irid.
“Sold għall-ħamiem, sinjur!”
Kliemu kien l-istess għall-fqar u l-għonja, għat-turisti u għaċ-ċittadini komuni kollha, u kulħadd kien jitfagħlu xi ħaġa fil-kaxxa ċkejkna li kien iżomm fuq żaqqu b’idejh it-tnejn biex jilqa’ fiha l-għotjiet tan-nies.
Kaxxa mimlija sa nofsha bil-qamħ u l-qaraboċċ, u xħin ifettillu, erħilu jdeffes id waħda, jimla ponn u jxerrdu mal-art.
Il-ħamiem fidil kien jagħraf minnufih it-tisfira ħafifa tiegħu, u l-ħoss tal-ikel mistenni, itektek fuq wiċċ l-art, kienet tifhmu kull tajra, anki l-aktar waħda ġdida.
Il-ħlejjaq kollha kienu jinġabru fi ftit waqtiet għal-laqgħa ġenerali, min minn fuq l-ogħla bjut antiki fil-qrib, min minn fuq il-friegħi ħoxnin tas-siġar, u min minn nofs it-triq fejn il-ħamiem kellu kunfidenza xi ftit żejda mat-traffiku u mal-liġijiet magħrufa tiegħu.
Kellu kunfidenza wisq aktar mill-bnedmin infushom.
Ma kinux jonqsu li jiġu wkoll xi żewġ għasafar mhux mistiedna u jitħalltu, bil-wiċċ tost kollu, mal-ħamiem, inaqqru u jissieltu bla dnewwa, iżda bla ebda jedd leġittimu, għall- ikla ta’ Vestru.
Min-naħa tiegħu, Vestru qatt ma keċċa lil ħadd.
Ir-raġel ma kellu ’l ħadd fid-dinja ħlief lil Fefu, kelb komuni, issib bħalu kemm trid, li kien trabba miegħu minn twelidu.
Kulħadd kien jafhom bi ħbieb mill-akbar, dejjem flimkien, u jekk Fefu kien jaħsel jitbiegħed xi ftit passi minn sidu, Vestru kien jaf sewwa li mal-ewwel għajta sieħbu kellu jasal jiġri ħdejh.
“Int ħabib kbir tiegħi, Fef, u l-ħajja tagħna ngħixuha flimkien.
Jekk inti ferħan, jien ferħan.
Jekk jien imnikket, int bħali” kien iredden Vestru huwa u jħejji l-ikla ħafifa għalih u għall-kelb wara li jkun inġabar f’daru filgħaxija.
Fiż-żewġ kmajriet li kellu Vestru kien imidd idejh għal kollox, u donnu qatt ma ħass il-ħtieġa li jiżżewweġ.
Il-ħajja ta’ waħdu għexha minn żmien il-gwerra dinjija li, fost il-vittmi tagħha, ġarret ukoll lil ħutu kollha.
Il-gwerra għallmitu l-ġuħ u l-faqar u kif jispelli l- kelma twila u tqila “inġustizzja”.
Issa li ż-żmien għadda u hu dera, ma seta’ jgerger minn xejn.
In- niket kien jaf jidfnu fil-qiegħ ta’ qalbu, u Fefu kien jifhmu malli kien iħares lejh.
Dejjem il-kliem tas- soltu, il-kliem twajjeb tal-ħbieb li m’għandhomx x’jaħbu minn xulxin u li m’għandhom lil ħadd aktar fl-univers kollu, kbir kemm hu kbir.
(Adattata minn ‘Sold għall-Ħamiem, Sinjur!’ fi Stejjer għal Qabel Jidlam ta’ Oliver Friggieri).