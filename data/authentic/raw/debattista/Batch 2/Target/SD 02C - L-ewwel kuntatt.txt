SD 02C: L-ewwel kuntatt L-iżbalji ortografiċi huma kkoreġuti bl-aħmar.
Lejla minnhom inzertat maltempata minn dawk li kont inħobb jiena.
Meta kien ikun temp hekk ma kontx immur Mużew, imma kont infittex ninġabar għand in-nanna kmieni kemm jista’ jkun.
Kont nilbes il-piġama, intella’ l-ikel miegħi fil-kamra tal-bejt u noqgħod wara t-tieqa nara s-sajjetti jserrpu minn qalb is-sħab u jixegħlu l-għoljiet u l-baħar fil-bogħod.
Kont nieħu pjaċir inħoss ir-riħ jipprova jidħol minn bejn ix-xquq tat-tieqa, u tgħidx kemm kont nitgeddes ma’ kull ragħda qawwija li kienet triegħed ir-refuġju kenni tiegħi.
Iżda dakinhar il-beraq u s-sajjetti għalxejn xegħluli kullimkien.
Ir-riħ għalxejn sejjaħli bit-tvenvin tiegħu u r-ragħad għalxejn ipprova jċaqlaqni b’kemm kellu saħħa.
Minflok tlajt nara l-ispettaklu li tant kont inħobb, intfajt fis-sodda tal-kamra tas-setaħ għax xejn ma ħassejtni niflaħ.
Biex ma ninkwetahiex, wara li teftift xi ħaġa, lin-nanna għedtilha li kont għajjien ħafna minħabba li dakinhar l-iskola konna lgħabna l-futbol.
Meta kont żgħir kont spiss inbati bl-irjiħat, u ta’ dakinhar kien wieħed minnhom, anzi wieħed minn dawk li jtellgħuli d-deni.
Minn ħin għal ieħor bdejt nistenbaħ għarqan u nterter bil-bard.
Bdejt nhewden u noħlom ħafna tgerfix.
Rasi bdejt inħossha daqs qartalla.
Ma stajtx nibqa’ sejjer hekk.
Bdejt naħseb li jkun aħjar jekk nipprova ninżel s’isfel u nqajjem lin-nanna.
Għalhekk bdejt nipprova niġbor il-ftit saħħa li kelli, meta ħin minnhom inħoss lil min jixxuttali l-għaraq minn fuq ġbini.
“Għall-erwieħ! Grazzi, nann,” għedtilha, “skużani li qajjimtek.
Ħassejtha tbusni ħafif ħafif imma fit-tul fuq il-warda ta’ wiċċi, ħaditli idi f’tagħha, u bil-ħlewwa kollha qagħdet 1/4 tmellishieli.
Xtaqt ngħidilha terġa’ tinżel torqod għax kienet se tiksaħ barra l-friex, imma t-tmellis ta’ subgħajha tant ħassejtu jwennisni.
Ma nafx eżatt kemm damet ħdejja, però qabel ma telqet kienet ċerta li kont erġajt irqadt.
Lanqas indunajt li ma kinitx għadha hemm, u bqajt rieqed hieni sal-għada filgħodu.
L-għada ġiet tqajjimni n-nanna għax, naturalment, ma qomtx kmieni bħas-soltu għall-iskola.
“Isa, għax sar il-ħin, Grabiel.
Dan x’kien ma qomtx illum?” qaltli hekk kif bexxqitli l-bieb tal-kamra.
“Mela nsejt li kont ma niflaħx dal-lejl, nann? Lanqas l-iskola ma niflaħ immur illum.
” In-nanna baqgħet tħares ċassa lejja bħal waħda mħawda.
Kienet taf li l-iskola kont inħobbha u ma kontx noqgħod inġib dawn l-iskużi biex infalli.
“Int kulma kellek għeja.
Mhux hekk għedtli qabel ma tlajt torqod? Mhux bilfors wara min jaf kemm lgħabtu bil-ballun! Min jaf kemm irqadt dal-lejl! U anke jiena ta, lejl sħiħ irqadt, raqda waħda, avolja naħseb li għamel ħafna maltemp għax dalgħodu l-ħamrija tal-ġnien kollha mifqugħa bix-xita.
” Xi ħadd minna kien qed iħawwad.
Jew forsi kont ħlomt? Imma kif jista’ jkun? Id-deni ħassejtu jkiddni bit-thewdin u l-uġigħ ta’ ras li kelli.
Li ma kontx daqshekk muġugħ u bla saħħa, żgur li ma kontx se noqgħod intella’ u nniżżel jekk f’nofs ta’ lejl kellix ninżel isfel u nqajjem lin-nanna biex tgħinni.
Li ma kinitx hi li qagħdet timsaħli l-għaraq minn fuq ġbini u żżommli jdejja sakemm erġajt irqadt, kieku żgur li d-deni ma kienx itaffili.
Forsi ma 2/4 riditx turini? Lin-nanna ma bqajtx niffittaha iżjed, li ma tmurx taħseb li ridt ngħid li qed titlef jew tiżmaga.
Mingħajr ma kont naf, dan kien l-ewwel kuntatt li kelli mal-ħares.
Issa kont spiċċajt mis-sekondarja.
Minn ħafna mill-eżamijiet kont għaddejt u ġibt marki tajbin ukoll.
Kont ħdimt u stinkajt, għax minbarra l-istudju u x-xogħol tal-iskola, ommi dejjem saħqet li mmur il-privat ukoll.
Xorta waħda kienet baqgħet moħħha fija, avolja ma kontx għadni noqgħod għandhom.
Għalkemm kont nittawlilhom kuljum, ma kelli l-ebda ħajra li nibdel il-paċi u l-libertà li kont ingawdi fid-dar antika tan-nanna.
Lanqas ħuti ma baqgħu żgħar.
Issa bdew jitfarfru u ommi bdiet tqabbadhom jagħmlu xi faċendi; daqqa jmorru jixtrulha, oħra jitwulha l-ħwejjeġ u jonxruhomlha (fejn ma jarawhomx in-nies għax inkella jgħidu li għażżiena), ifarfrulha l-għamara, jikinsu, jixxuttawlha l-platti, jaħslulha l-ħġieġ (ta’ ġewwa biss, għax inkella erħilhom jgħidu li Ċensina kullimkien imdellek għandha) u x’naf jien.
Malajr sabitilhom x’jagħmlu.
Ħalli għaliha dik, minħabba li ma kinitx taf tikkmanda! Staqsi lil missieri.
U ħa ngħidlek, imnalla lili kienu dabbruli rasi għand in-nanna Marija, għax kieku magħhom kont inkun, bil-pala u bl-ixkupa.
Kont waqaft għall-ikel f’xi s-sagħtejn ta’ waranofsinhar, wara li n-nanna kienet ilha xi tliet kwarti tgħajjat u tgħidli li kesaħli kollox.
Għal xi s-sitta nżilt nieħu belgħa te u żewġ krustini milli kienet tħobb tixtri għalija biex noqgħod infittet, u minn dak il-ħin ma kontx iċċaqlaqt mill-kamra tal-bejt.
Kont qed nirrevedi ftit tal-aħħar in-noti li kont ħejjejt u li kont tgħallimthom kważi bl-amment, meta f’daqqa waħda, ċlupp, inqata’ d-dawl.
Meta kont żgħir, kull meta kien jinqata’ d-dawl kienet tkun avventura kbira għalija.
Ma nafx għaliex, kien jaqbadni tferfir u eċitament kbir.
Kont nimmaġinani f’xi film tal-pulizija u l-ħallelin.
Forsi għax minn dejjem kont dilettant tat-torċi u l-batteriji, u dak il-ħin kont 3/4 insib l-isbaħ skuża biex nixgħelhom kollha, u missieri ma kienx joqgħod iċanfarni li qed naħli l-batteriji fil-vojt.
Anzi kien ikun hu stess li jibda jteftef ’l hemm u ’l hawn u jeqred għal ftit dawl, imqar ta’ sulfarina li ma jmurx jaħbat sebgħu ma’ xi siġġu tal-fagu li ħuti kienu dejjem iħallu f’nofs il-kamra, għax tgħidx kemm kien idum ikanta l-opri kieku.
Għal ftit ħin bqajt qisni statwa tal-ġibs, bilqiegħda fejn kont.
Għedt forsi wara ftit għajnejja jibdew joqogħdu.
Imma x’joqogħdu joqogħdu! Wara dawk is-sigħat kollha ċċassati lejn il-kompjuter, kif setgħu joqogħdu aktar! U biex tkompli tgħaxxaqha, mid-dehra dak il-lejl inzerta li kien bla qamar, għax bilkemm stajt nara t-tieqa fejn kienet, aħseb u ara kemm kien se jirnexxili nisraq xi ħajta dawl minn xi mkien.
Fl-aħħar għamilt ftit tal-kuraġġ u qomt minn fejn kont.
Imma kif tajt l-ewwel pass, ħbatt il-galletta ta’ rkoppti max-xewka tas-sieq tal-iskrivanija.
Ajma xi wġigħ! Ġo qalbi ħassejtha.
Xħin niftakar, għadni sal-ġurnata mqaddsa tal-lum nogħrokha ftit mingħajr ma rrid.
Erġajt inxtħett lura fuq is-siġġu għax ma flaħtx noqgħod bilwieqfa.
Sa ħames minuti wara kont erġajt fuq saqajja, u din id-darba bdejt inteftef ’l hemm u ’l hawn qabel immidd il-pali ta’ saqajja.
Ma’ kull pass li bdejt nagħmel, bdejt inħoss it-tqarmiċ tal-karti u nisma’ l-kotba u l-fajls iċedu ħalli jagħmluli l-wisa’ biex ngħaddi.
Imma kif kont qisni bniedem agħma qed jiskopri għall-ewwel darba l-kamra tal-bejt, li tista’ tgħid kont spiċċajt ngħix fiha, f’moħħi daħalli ħsieb ikrah li reġa’ sammarni mal-art.
(Adattata minn Preżenza ta’ Michael Cini) 4/4.