ĊERTIFIKAT FIL-QARI TAL-PROVI SILTA EXTRA 3C Il-kliem żbaljat huwa kkoreġut bl-aħmar.
Dan l-aħħar il-Ministru għar-Riżorsi u l-Affarijiet Rurali żar investiment ġdid li qed jintuża fiċ-Ċentru San Franġisk għall-Ħarsien tal-Annimali f’Ta’ Qali.
Dan iċ-Ċentru investa f’apparat li jaqra l-x-rays b’mod diġitali.
Dan il-metodu, apparti li bih l-x-ray se jkun jista’ jinqara aħjar, jgħin ukoll biex f’każ li jkun hemm bżonn konsulenza fuq xi każ minn veterinarji minn barra l-pajjiż, l-analiżi tkun tista’ ssir f’ħin wisq iqsar.
Filwaqt li rringrazzja l-ħaddiema u l-voluntiera kollha li jaħdmu f’dan il-qasam, il-Ministru sostna li l-Gvern ħadem bis-sħiħ favur il-ħarsien tal-annimali.
• Twaqqaf Dipartiment għall-Ħarsien tal-Annimali.
• Inħolqot sistema ta’ ambulanza għall-annimali li taħdem erbgħa u għoxrin siegħa kuljum għal sebat ijiem fil-ġimgħa.
Is-servizz tal-ambulanza tal-annimali ġabar ’il fuq minn 6,000 annimal ferut.
• Madwar nofs dawn il-klieb u qtates ġew addottati mill-familji Maltin u Għawdxin.
• Sar neutering programme u ngħatat għajnuna lis-santwarji tal-annimali.
• Id-Direttorat għall-Ħarsien tal-Annimali ressaq u segwa mill-qrib tnejn u ħamsin każ ta’ moħqrija ta’ annimali, li ddaħħlu l-qorti.
Każ li kien seraq il-qlub ta’ kulħadd f’dawn l-aħħar snin kien dak tal-kelba Star.
Fiċ-Ċentru San Franġisk sar monument għall-kelba Star biex jitwassal messaġġ kontra l-moħqrija tal-annimali, biex qatt aktar f’pajjiżna ma jseħħu atti ħorox bħalma sofriet din il-kelba.
• Sar proċess biex inħarġet liġi li tobbliga lil kull sid biex kull kelb ikollu microchip.
L-għanijiet prinċipali ta’ din il-liġi huma: • biex anqas persuni jabbużaw u jabbandunaw klieb meta jixbgħu minnhom; • biex ikun hawn anqas periklu għas-saħħa pubblika bit-tixrid ta’ mard mill-klieb; • biex ikun hawn anqas każi ta’ klieb abbandunati li jattakkaw klieb u annimali oħra; • biex tinħoloq database ċentrali bl-informazzjoni kollha dwar il-klieb u s-sidien tagħhom.
B’dan l-eżerċizzju ġew microchipped ’il fuq minn 50,000 kelb.
• Fl-2010 nfetaħ Ċentru San Franġisk għall-Ħarsien tal-Annimali, li qed jagħti servizz ta’ kura 24 siegħa kuljum, Ħdud u festi inklużi.
Ħafna mill-każijiet daħlu fiċ-Ċentru matul il-ħinijiet bikrin ta’ filgħodu.
Dan juri kemm f’pajjiżna kien hawn bżonn ta’ ċentru li jibqa’ miftuħ matul il-lejl.
• Saru shelters għall-karozzini fil-Belt Valletta; • Saru żewġ dog parks f’Ta’ Qali u f’Wied il-Għajn, li qed iservu biex il-familji li jkollhom kelb ikunu jistgħu jiħduh f’dawn il-parks li joffru logħob varju għall-klieb.
• Ingħataw 12-il scholarship lil studenti biex jilħqu veterinarji.
• Infetaħ Petting Farm f’Ta’ Qali u fil-Park tal-Familja f’Wied il-Għajn, biex titrawwem fit-tfal imħabba dejjem akbar lejn dawn il-kreaturi.
Il-Ministru wera s-sodisfazzjon u l-apprezzament tiegħu lejn kull min ħadem biex f’dawn l-aħħar snin dan is-settur ingħata l-importanza li tixraqlu.
(Adattata minn Stqarrija għall-Istampa tal-Gvern, PR0317).