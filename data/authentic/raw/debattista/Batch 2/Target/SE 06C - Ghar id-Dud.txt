SILTA 6C ĊERTIFIKAT FIL-QARI TAL-PROVI Il-kliem żbaljat huwa kkoreġut bl-aħmar.
Dak il-ħin Għar id-Dud kien miżgħud bin-nies.
Ma kienx hemm bank wieħed battal għax min għal ħaġa u min għal oħra, kulħadd kien imur jinxteħet fuqhom; kull fejn tħares, żgħażagħ u tfal; kull fejn tara, ilwien ta’ lbiesi u ta’ wċuħ.
Fuq il-bankijiet kien hemm żgħażagħ mistħija li jħarsu lejn xulxin bis-serqa minn fuq xi ktieb jew minn fuq xi biċċa ħwejjeġ li taparsi kienu jkunu qegħdin iħitu, imbagħad jerġgħu jniżżlu għajnejhom u b’wiċċhom aħmar nar jaħsbu li n-nies kollha ta’ madwarhom kienu ntebħu b’dik il-ħarsa; kien hemm żgħażagħ bla mistħija li kienu jitkellmu u jiddieħku, jegħmżu ’l xulxin u xi wħud jilagħbu bl-idejn ukoll, bħallikieku ma kien qed jarahom ħadd; kien hemm xi qatgħa rġiel imdaħħlin fiż-żmien li kienu jmorru hemm kuljum bil-ħsieb li jigdbu kemm jifilħu, jitkażaw bil-għamil taż-żgħażagħ filwaqt li jbellgħuha lil xulxin li fi żmienhom qatt ma waslu biex jagħmlu dawk l-għarukażijiet; kont tara xi qassis imdawwar b’xi erbat irġiel jismagħhom jitkellmu, jew maqtugħ għalih jitgħaxxaq b’dik iż-żiffa li kienet tinħass tielgħa mill-baħar.
Xi qaddejja kerha kienet tmur tiddeffes bejn xi erba’ nisa Ingliżi, u meta tara lit-tfal li kienet qiegħda tieħu ħsiebhom ikunu tbiegħdu xi daqsxejn, kienet issejħilhom u tibda titkellem magħhom bl-Ingliż biex jaħsbuha Ingliża.
In-nies li kienu mexjin kienu jaħbtu ma’ xulxin, jimbuttaw u jirfsu wieħed lill- ieħor.
Xebbiet miexja flimkien, jitkellmu lkoll f’daqqa b’leħen għoli biex jiġu mismugħin mis-subien li kienu jimxu warajhom, kienu jiltaqgħu ma’ xebbiet oħra, jieqfu jgħidu xi ċajt, u jibqgħu miexja ’l quddiem; xi żagħżugħ, li kien ikun ilu 1/2 l-ġimgħat sħaħ jilbes l-aħjar libsa u jiġi min jaf minn fejn biex jaqbad ma’ xi tfajla li ma tkunx tridu, kien jibqa’ miexi warajha, filwaqt li hi, għalkemm ma kienx jogħġobha, kienet tħallih iżomm xi ħarira tama li xi darba għad iddur, għax kien jaqbel lill-frugħa tagħha li tarah imġennen warajha.
Qalb dawk in-nies kollha kienu jidhru xi żewġ miżżewġin għadhom ferħanin b’xulxin, li kienu jiġu Għar id-Dud biex juru ftit irwieħhom, u l-ħin kollu kienu jkunu b’seba’ għajnejn fuq xulxin li ma jkunx hemm xi sabi li jfettillu jħares lejn l-għarusa, jew xi xebba li tħares lejn l-għarus; it-tfal kienu jiġġerrew wara xulxin, jilagħbu, iduru mal-bankijiet, jgħaddu minn bejn in-nies bħallikieku xejn, u jirfsu lil xi ħadd li qabel ma jkun intebaħ bihom ma jilmaħhomx aktar; oħrajn kienu jiġġerrew fuq xi rota jew ikaxkru warajhom xi kelb jew żiemel tal-injam; tal-pastizzi u tal-lewż u l-karawett kienu jduru man-nies u jgħajtu b’leħen li kien jinstama’ minn seba’ kantunieri bogħod.
Bertu u sieħbu għaddew minn qalb dik il-geġwiġija kollha, bħallikieku ma kien hemm ħadd; bosta minn dawk l-uċuħ li bdew jaħbtu magħhom ma kinux ġodda għalihom; bosta minn dawk it-tfajliet li kienu għaddew minn maġenbhom kienu semgħuhom iwegħduhom li kellhom jibqgħu jħobbuhom sal-mewt u wara ftit xhur qabduhom jitkellmu ma’ oħrajn u fettluha magħhom.
Baqgħu mexjin mingħajr ma jitkellmu, daqqa jaħbtu man-nies u oħra jinfirdu xħin xi ħadd jgħaddi minn bejniethom.
Għaddew minn mal-ħadid u meta qabżu t-torri waqfu, waħħlu daharhom mal-ħadid li jagħti għal fuq il-blat u qagħdu hemm.
(Meħuda u adattata minn Is-Salib tal-Fidda ta’ Wistin Born) 2/2.