Il-Kappillan
Imqar f’għodwa xemxija ridt tkun baħħar xieref biex tgħaddi minn bejn l-għadajjar tat-triq bla ma timtela tilja tajn jew għall-inqas tintmess miċ-ċaflis.
Fid-dlam ċappa li ħallew il-lampi maqtugħa ridt tkun Kristofru Kolombu biex tasal id-dar tas-Sa Rożann bla ma xxarrab is- suttana għasra u fl-istess waqt tilqa’ x-xita bl-umbrella minnek u mir-ruħ twajba mrekkna miegħek, rasha mgħaddsa ’l isfel.
Dal-ħsibijiet il-Kappillan żammhom għalih, għax in-nifs qawwi tas-Sa Rożann fakkru li qajla kienet tiggustahom li kellu jgħidhomlha.
Dil-mara kellha s-saħħa ta’ raġel u r-ras iebsa ta’ tifel fessud.
Kellha l-fehma li fir-raħal kollu, hi u x-xkiel tagħha kienu l-aktar ħwejjeġ ta’ qofol.
Warajhom kien jiġri l-għawġ ta’ min jidhrilha hi u fis isir l-għawġ tagħha wkoll u qabel ma tiġi teħodlu rasu bih ma toqgħodx b’sabarha.
U kieku teħodlu rasu biss, fiha u ma fihiex.
Imma did-drawwa ġdida li tiġi toħorġu minn daru f’dal-ħinijiet u f’dat-temp, għal skop li ma tridx tgħidlu xi jkun, ftit wara li kienet ġa ġiet għandu, kien fiha u mhux ma kienx.
Kellu dubji kbar kemm ommu kellha dil-ħidma f’rasha meta ċċaħħdet hi u ċaħħdet lil uliedha l-oħra biex tarah miexi ’l quddiem fit-tagħlim u jilħaq il-quċċata għolja ta’ Ministru t’Alla! Ommu kellha mnejn kienet imdorrija bil-parata tal-kanonċi tal-kolleġġjata u l-wirja maestuża tal-ilbies lussuż tal-kanonċi mżejna bl-aħmar u biċ-ċrieket imdiehba u bis-salib abjad tal- Kavallieri.
Tgħid hu kien il-ħolma t’ommu li falliet? Il-ħasra kienet li ommu ma kinitx hemm biex tara t-telfien tal-ħolma; xhud tiegħu kellu jkun hu biss.
Xħin waslu fil-misraħ, id-dwal tal-lampjuni fuq iz-zuntier xegħlulu l-faċċata tal-knisja fuq il-ġenb l-ieħor u ħa nifs ’il ġewwa.
Qisu lbieraħ iz-zuntier fgat bin-nies ħerqana biex iċapċpulu hu u ħiereġ mill-knisja wara li ħa l-pussess tagħha u s-setgħa fuq il-qassisin l-oħra u fuq il-poplu t’Alla li kien irodd qima fiha.
Iċ-ċapċip tan-nies ma ħadux għalih; kien jgħaddi mingħajru.
Ħallieh għal ommu, dik il-mara għażiża li ħabirket biex tarah jilħaq fejn laħaq, u d- dejn li kellu lejha ħassu jitħallas ftit minnu, jekk mhux kollu, b’dak it-taħbit tal-idejn tan-nisa miġburin ma’ wliedhom, tax-xebbiet tal-mużew bl-għenienel nofshom misturin fil-kotra minħabba l-mistħija, u tal-irġiel tal-każini, li ’l quddiem kellhom iħabbtuh u jagħmluh imħallef tal-kwistjonijiet u l-kontroversji li jinqalgħu minn żmien għal ieħor bejniethom.
Il-ġurament li ħalef fil-maqdes tal-Mulej kien ħassu iebes fuqu u xtaq l-għajnuna tas- Setgħani biex iżommu tul għomru kollu, kemm fil-bnazzi kif ukoll meta jogħlew il-ħalel tal- ilmijiet imgħaddba.
Fil-ħabel tal-qanpiena li ġibed għall-ewwel darba ra d-dmir tiegħu li jsejjaħ lill-fidili biex iroddu qima u jiżżu ħajr ’l Alla tal-ġid li għamlilhom u tat-tiġrib li għoġbu jibagħtilhom għall-ġid ta’ ruħhom stess.
Ftakar b’nofs tbissima li għal waqt wieħed kien ħalla l-istħajjil jiġri bih xħin daħal fil- konfessjonarju, u għad li ħass is-setgħa tal-biża’ li jaħfer id-dnubiet, imqar l-aktar ħoxnin, dieħla f’għadmu, tlajja għal ftit u ħaseb li kieku kellu jmut hemm ġew u jgħaddu l-eluf tas-snin minn fuq wiċċ id-dinja bla ma ħadd jaqilgħu minn hemm, għad jasal żmien meta tiġi tarah in- nies tal-ġejjieni u titgħaxxaq tħares lejh, b’dak il-berittin bil-ġummiena, bħala relikwa ta’ ċiviltà mbiegħda bħalma llum in-nies titgħaxxaq bis-sultan ċkejken Tutenkhamun.
Intebaħ li kien waqaf u miegħu kellha tieqaf Rożann biex tilqa’ ruħha mill-qtar tal-ilma.
Kienet baqgħet ma lissnitx kelma, imma kif ħares ’l isfel lemħilha jdejha jirtogħdu.
Reġa’ midd riġlejh u komplew triqthom.
Ħassha toqmos f’mixjitha u minkejja li riġlejha aqsar biċċa sew minn tiegħu, kellu jtawwal passejh biex ilaħħaq mal-ġirja tagħha u jgħattiha bl-umbrella.
Imma x’kienet din l-għaġla kollha? Tgħid kienet se tieħdu f’xi ġrajja siewja tassew? Il- burdati tan-nisa ma kienx iġerragħhom wisq, u kellha mnejn l-imġiba tagħhom kienet għenet lis-seminarista żagħżugħ jagħżel is-swali siekta mudlama f’dak il-bini qadim tal-Furjana u f’dik in-naqra ta’ ċella fuq il-forn jarmi s-sħana jwettaq ix-xewqa t’ommu u jiftaħ bwieb qalbu beraħ għas-sejħa tal-Mulej.
(Adattata minn Samuraj ta’ Frans Sammut).