Memorji
Qatt ma immaġina li tfajla kellha s-saħħa twaddbu minn irdum għal isfel billi sempliċiment twarrab minn ħajtu.
Sħabu kienu qalulu li l-fażi ta’ adattament mill-ġdid għall-ħajja li kellu qabel ma kinitx faċli u kellha tieħu ż-żmien.
U jekk kien se joqgħod jara r-ritratti, iġedded il- memorji u jisma’ l-istess melodiji, mela ż-żmien kien se jitwallu ġmielu.
U jekk f’dan iż-żmien id-destin ma kienx se jkun ħanin miegħu – jew jekk hu, min-naħa tiegħu, ma kienx se jgħin ftit lid-destin billi jħalli l-frosta fis-salott u jiġri ’l barra – ma kienx se jkun faċli li jiltaqa’ ma’ tfajla li b’nofs tbissima ġġiegħlu jifhem li l-musmar ġdid jaf jaqla’ l-qadim.
It-terapista kienet wissietu li minnu trid tiġi s-saħħa li biha jrid jaqleb il-paġna.
Il-pilloli jistgħu jgħinu iżda r-rieda trid tkun tiegħu.
Wara ħames xhur xeba’ jisma’ l-leħen irqiq tagħha.
Xeba’ jħallas il-flus għal siegħa biki meta l-biki seta’ jibkih waħdu b’xejn fuq is-sufan.
L-aħħar darba li mar qalilha li ma kellux flus fuqu u kien se jħallasha d-darba ta’ wara, li kien jaf li ma kienet se tasal qatt.
Ħalla warajh, ħdejn is-sufan aħdar ċar, par ingwanti suwed bħala sinjal li se jerġa’ jmur lura.
Kien x’kien il-prezz tagħhom, kien għadu kemm iffranka ħafna aktar.
Kien jiftaħ għajnejh filgħodu u jixtieq li kieku, jaħasra, jista’ jibqa’ rieqed.
Mhux għal jum ieħor imma mqar għal sena jew tnejn oħra.
Dak kien l-agħar ħin tal-ġurnata, xħin jiftaħ għajnejh fis-sodda u jintebaħ li ma kinitx ħolma u li ħdejh, fis-sodda, m’hemmx hi mimduda, b’dak ix-xagħar qasir iswed u b’dik in-nemxa fuq spallitha.
Kultant, tul l-ewwel xhur, kienu jiġu mumenti fejn kien iħossu ċert li għad jerġgħu lura flimkien.
U kien japprofitta minn dawk il-mumenti qosra biex jieħu kebab mingħand it-Tork ta’ quddiemu, jinħasel u jitbissem.
U biex jaqta’ xi biljett għal xi weekend xi mkien.
Kultant, imbagħad, kien iħossu ċert li lura flimkien mhu se jkunu qatt u f’dawk il-mumenti kien jinfaqa’ jibki qisu iblah, bħal f’dik il-lejla waqt il-vaganza fi Glasgow.
Imbagħad ġie żmien fejn qatagħha li inutli jipprova jaħrab b’dawn il-ħafna vjaġġi.
Qed jarmi flusu u lura mhu qed jieħu xejn.
Irrealizza li jekk dan hu perjodu ta’ luttu, mela jrid jgħaddi minnu waħdu u jrid jgħixu sal-aħħar.
Jiftakarha tgħidlu, dakinhar li qaltlu ‘daqshekk’ fil-karozza, li aħjar ma jibqgħux f’kuntatt għax il-ferita għadha kollha demm u jekk jigirfuha qabel tkun nixfet sew, kollox ikun irid jibda mill-bidu.
Kemm kienet tidher b’saħħitha u b’kontroll sħiħ fuq moħħha u qalbha.
Kemm kienet tidher deċiża.
Kemm xtaq kieku kellu dik il-konvinzjoni jew dik ir-ras iebsa tagħha.
Forsi għalhekk telqitu – u li jħobb jigdeb kienet biss skuża banali.
Forsi xtaqet li magħha jkollha raġel li ma jibża’ minn xejn.
Raġel konvint b’dak li hu u b’dak li qed jagħmel.
Raġel li jidħol għal kull sfida bil-goff, konvint li minnha se joħroġ aktar b’saħħtu.
Fl-aħħar iddeċieda li ma jrid jippjana xejn iżjed jekk fil-pjanijiet tiegħu ma kienx se jkun hemm hi.
Għalxejn sħabu stednuh magħhom għall-btajjel tas-sajf, meta l-kumpanija tagħlaq għal ħmistax.
Qalilhom li se jippjana xi ħaġa għal rasu iżda kien jaf li ma kien se jagħmel xejn.
Maż-żmien innota li bdiet tiżviluppa fih bidla oħra.
Dak kollu li kien jogħġob lil Sophie, issa, beda jixtiequ hu wkoll.
Jekk qatt qabel ma kien interessah film ta’ Woody Allen, issa beda jixtri kull wieħed li jsib u jekk ma jarahx kollu, almenu jaqra s-sinopsi fuq l-internet u jkun kapaċi jitkellem ftit dwaru.
Bidel il-mobile għax kien jiftakarha tistaqsih kif ma staħax jibqa’ b’mobile hekk.
U meta, waqt bikja, laqat il-flixkun tal-ilma u tefa’ nofsu fuq il-laptop u ma setax jużah aktar, xtara Mac.
U daqshekk libes il-misluta li lilha kienet iddejjaqha.
Bħal qisu ried jinbidel biex jekk id-destin jerġa’ jlaqqagħhom, tintebaħ kemm inbidel u sar aħjar.
(Adattata minn “Kolp ta’ Stat” minn dak li l-lejl iħallik tgħid ta’ Pierre J. Mejlak (2011)).