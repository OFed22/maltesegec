Silta 12Ċ L-iżbalji f’din is-silta huma kkoreġuti bl-aħmar.
Morna xalata.
Issellfu l-bagħal u l-karettun taz-ziju Ċensu, firxu mitraħ fuqu, u rkibna lkoll fil-frisk ta’ filgħodu, biz-ziju Pawl fuq is-salib bir-riedni f’idu.
Fil-benniena taħt il-karettun kien hemm il-barka t’Alla; ħobż, dulliegħ, bettieħ, ġbejniet, inbid u fenek ħaj.
Sakemm telgħet ix-xemx konna ħdejn il-plieri tat-tiġrija u qbadna t-triq tas-Siġġiewi, bil-ġlieġel iċemplu u r-roti jċaqċqu kull darba li nsibu stroff jew ħofra.
Qbadna n-niżla bejn ħitan tas-sejjieħ u xewk niexef.
Għajni marret bija.
Ħarrkuni u stenbaħt.
U hemm, mifrux quddiemna kien il-baħar ta’ ikħal iġennek bil-ġmiel.
F’nofsu sew, ’il barra ħafna, il-blata ta’ Filfla, qisha tinda kbira vjola.
In-niżla saret wieqfa ħafna, u z-ziju qabeż għall-art, rabat il-krikk, u beda miexi ma’ ras il-bagħal, li ma jmurx jaqagħlu.
Żarmajna l-bagħal u nżilna mgħobbijin minn taraġ twil u dejjaq, bejn dgħajjes ta’ lwien qawwija, u sajjieda bil-qliezet imxammrin iduru magħhom, joborxu, jiżbgħu jew ikebbu l-konzijiet.
U isfel nett.
il-presepju! Par għerien sewwasew bħal dawk tal-kartapesta tal-presepju ta’ Pawlinu.
U quddiemhom il-baħar, lixx, aħdar u ikħal sabiħ, qisu ħġieġ.
Ma flaħtx nistenna u tlaqt niġri ’l isfel, imma malajr għajtuli lura, u z-zija ma rħitlix idi iżjed.
Xi fwieħa friska fl-għar! Sibna żewġ familji oħra, imma kien hemm wisa’ għal kulħadd.
Frixna ħwejjiġna fuq ir-ramel niedi, u z-ziju beda jibni fuklar bil-ġebel f’rokna, u jiġbor biċċiet ta’ qasab, laqx tal-għuda u friegħi niexfa.
Bdejna nbiddlu.
Lili dewmuni ħafna nibred għax wara dak il-bronkite bqajt inbati bl-irjieħ.
Sa fl-aħħar inżilna ngħumu.
Wissewni biex ma nitħarrikx minn ħdejn blata fil-baxx, għax ’il barra hemm ħofra kbira.
Iz-zija baqgħet miegħi.
Għandha libsa tal-għawm tax-xoqqa, minn dik li jinsġu t-tfal taz-zija Ġuża, bajda bir-rigi roża, imberfla bl-aħmar fl-għonq u fil-kmiem, u wiesgħa u twila sa taħt irkupptejha.
Meta niżlet fl-ilma baqgħetilha minfuħa qisha bużżieqa kbira fuq daharha.
Tgħum bħal fekruna, geddumha merfugħ ’il fuq, idejha jaqdfu minn quddiem wiċċha, ’il barra u lura, u riġlejha jċafċfu milwijin mill-irkoppa.
(Adattata minn Fuq il-Għajn ta’ San Bastjan ta’ Kilin (1993)).