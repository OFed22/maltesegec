Silta Extra 2C – NINU TAD-DUDEJ Hawn min jgħid li l-Karnival is-sena kollha.
U veru hekk.
għax skont x’tifhem b’Karnival, hux.
Waħda mill-għaxqiet tiegħi hi meta naqbad l-argunett f’idejja u nibda ndoqq tad-Dudej jew “Taxi Mary” jew “Ħafna xogħol ma jgħoddx għalina” jew qabda kanzunetti oħra tal-widna.
Imma l-isbaħ meta ma nkunx waħdi.
L-isbaħ meta mal-argunett ikolli ’l Pietru bir-rabbaba u lil Żeppi bit-tanburlin.
Anke t-Tulli fih ġennata.
Tajba tkun meta tiġi Tessie.
Pietru prima għar-rabbaba.
Mhux biex idoqqha biss, imma anke biex jagħmilhom.
Kien ilni nipprova nagħmel rabbaba.
Ipprovajt nuża l-ġlud tal-fniek, imma kulma servieni kienu biss ftit ġimgħat.
Ir-raġuni kienet għax waqt li tkun qed iġġerri l-isponża bl-ilma mal-qasba ħierġa mill- ġilda, il-qtar tal-ilma jdgħajjef il-ġilda, u allura faċli tittaqqab.
Ġaladarba tittaqqab il-ġilda, daqshekk ħoss.
Darb’oħra kont iddubbajt ġild ta’ ħaruf.
Dan kien ferm aħjar, anke l-ħoss tiegħu isbaħ mill-ġild tal-fniek.
Li ġrali, però, tnawwar.
Pietru jgħidli li kien messni ppreservajt il-ġild fil- melħ għal ġimgħa.
Jien kemm nixxiftu ma’ ħajt fix-xemx.
Sew jgħidu li kollox fih is-sengħa tiegħu.
Pietru, però, tax-xeħta.
Tax-xeħta mhux biss biex jagħmel rabbaba prima imma anke biex iżomm ir-ritmu mad-daqq.
Ir-rabbaba li għandu bħalissa jgħid li mill-ġild ta’ qattus.
Jien ma nemmnux.
Imma għandu widna tajba! Issa qed jiġi l-Għarb għand Dun Achille (ħu l-Isqof Cauchi) biex jitgħallem l-argunett ukoll.
Ħasra li ma jkunx jista’ jieħu l-argunett miegħu fuq ix-xogħol.
Pietru baħri mal-Gozo Channel u sikwit ngħidlu li kieku jkollu l-argunett nagħmlu Karnival fuq il- fliegu.
Żeppi ta’ Kurun imbagħad jinqala’ għat-tanburlini.
Għandu saħħa f’subgħajh daqskemm għandi jien f’idi.
Għalhekk is-swaba’ wieħed wara l-ieħor b’ħeffa liema bħalha tassew jagħmlu r-ritmu sabiħ.
M’hemmx bżonn ikollu l-qatra biex jagħmel burdell, imma jekk ikollu belgħa nbid tgħidx kemm jagħqad.
Imma dan jiddependi jekk martu Marjanna tkunx fil-kumpanija tagħna jew le, għax ma’ kull tazza nbid li jixrob, xufftejn Marjanna jibdew jiddendlu ’l isfel bħal tal-Bażutu, u tgħidx kemm tfaKKagħlu bil-K.
It-tnejn mix-Xewkija, sewwasew min-naħa ta’ Ħanzira, u allura l- Q jgħiduha K.
Tessie tax-Xagħra mara twajba ħafna.
Fiha għaxqa meta tingħaqad magħna.
Tinqala’ wkoll għat- tanburlin.
L-għaxqa tagħha meta tant tidħol fir-ritmu li t-tanburlin tibda ddoqqu wkoll b’kuxxtejha u b’sormha.
Ma nafx hix parti mill-karatteristiċi tad-daqqaqa li nsib jien, imma Tessie wkoll tħobbha l-belgħa u allaħares ikun hemm l-inbid għaddej u ma jnewlulhiex il-flixkun.
It-Tulli Xewki ieħor prima għall-kitarra.
Tassew naqblu jien u hu.
Ngħidlu li ħa ndoqq fuq id-DO u naqblu perfettament.
M’għandniex għal xiex le, għax jien kollox fuq id-DO ndoqq u kultant nagħfas is-SOL u xi drabi fuq il-FA.
Kollox maġġuri u xejn minuri.
L-unika diska li nibqa’ bil-minuri hi “Ħafna xogħol ma jgħoddx għalina”.
Dan il-Karnival nagħmluh meta jfettlilna.
Ma noqogħdux nistennew Frar.
Xi darba niltaqa’ ma’ Pietru fuq il-vapur u niftiehmu niltaqgħu fil- “weekend”/weekend.
Fis-sajf nerħulha għal għand Koli fir-Ramla.
Jew inkella, meta jkolli xi turisti għand Żeppi ta’ Kurun biex jaħilbu n-nagħaġ u jagħmlu l-ġbejniet, arana naqbdu l-argunett u t-tanburlin u ndoqqulhom tad-Dudej.
U, ħa ngħidilkom, jekk ikolli naqra nbid ġo rasi anke jien nibda ngħanni, waqt li s-swaba’ tax-xellug ifittxu l-buttuni suwed u s-swaba’ tal-lemin fuq il-keyboard ifittxu għall-melodija u nibda sejjer: Ninu Ninu Ninu gej Bin il-mara tad-Dudej.
Id-Dudej għandiw ħaniwt b’idiw w jdejh ġewwe l-biwt.
Għalina dan hu l-Karnival.
Imma fil-Karnival propja, voldieri daż-żmien, il-briju jkun akbar.
Toni tat-Triq tal-Għajn jerfa’ l-aqwa nbid għal daż-żmien.
Jingħaqdu magħna erba’ rġiel oħra: wieħed minn Ta’ Kerċem isuq it-taxi/taksi jġib miegħu l-argunett tal-ħalq, Ġorġ ix-Xemx bil-kastanjoli u Pawlu l-Kuskus inemmes xi nisa li jagħqdu biż-żfin.
L-iprem meta jkollna l-maskarati saqajhom kollha suf u sider liema bħalu! Ħeqq, kollox hemm ħinu u waqtu.