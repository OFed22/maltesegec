M’hemmx għalfejn wieħed jgħid ħafna dwar ir-rabta bejn il-kwadri tal-wegħdi u l-graffiti marittimi.
It-tnejn juru li l-bniedem, meta jkun f’xi qagħda kerha, idur lejn Alla biex jgħinu.
Jekk kwadru forsi kien iqum xi ftit tal-flus biex tordnah, graffit seta’ jsir bla ebda ħlas ta’ xejn.
Jekk f’Tal-Ħerba tara ħafna kwadri tal-wegħdi ma tarax graffiti mal-ħitan tagħha, iżda dan minħabba bosta raġunijiet.
Nafu li l-faċċata nbidlet u l-ħitan huma mbajdin sewwa; jekk kien hemm xi graffiti għebu għalkollox.
Ħaż-Żabbar issib bosta kwadri tal-wegħdi, iżda ftit li xejn graffiti mal-knisja; ħafna nqerdu tul iż-żminijiet.
Dan nistgħu ngħiduh ukoll għas-Santwarju tal-Mellieħa.
Hemm issib kollezzjoni kbira ta’ kwadri tal-wegħdi iżda l-ftit graffiti li baqa’ bilkemm jintgħarfu.
Dan l-istudju dwar il-kwadri ex-voto marittimi Maltin hu frott ta’ iżjed minn erbgħin sena ta’ riċerka, ġiri ’l hawn u ’l hinn u ġbid ta’ ritratti bla għadd.
Min jaf kemm sibt min ilumni għax bħallikieku kont qed naħli ż-żmien fi studju bħal dan.
Tħalli barra lil Mons.
Zarb, li kien l-ewwel wieħed li wera interess fil-kwadri ex-voto, tista’ tgħid li ma kienx hawn min japprezza s-siwi ta’ dawn il-kwadri.
Meta wieħed jifli l-paġni ta’ dan ix-xogħol ikun jista’ jifhem li biex sar kelli nżur, u xi drabi iżjed minn darba waħda, il-knejjes mill-Mellieħa sa Wied il-Għajn u Għawdex kollu magħhom.
Sibt li l-aħjar mod biex tistudja l-kwadri ex-voto hu li tuża s-slajds tal-kulur u tiġbed ir-ritratti fid-dawl tax-xemx.
Meta tipproġetta s-slajds tinduna kemm ikun hemm irqaqat fil-kwadri li mhux ħafif tarahom b’għajnejk u wisq inqas meta xi 1/4 kwadri jkunu mdendlin fil-għoli ħafna u f’xi post imdallam.
Oħroġ il-għaġeb, kull darba li tipproġetta slajds tal-kulur tal-kwadri ibqa’ żgur li tara xi dettall li ma tkunx rajt qabel.
F’xi dubji kelli nerġa’ mmur fl-istess santwarji kemm-il darba u ma stajt nistaqsi lil ħadd billi s-suġġett hu xi ftit maqtugħ għalih waħdu.
Kelli triq quddiemi li minnha kien għadu m’għadda ħadd, b’mod speċjali f’dik li hi l-interpretazzjoni ta’ ġrajjiet u mriekeb li jkunu spjegati b’xi skrizzjoni.
Hawn tidħol l-esperjenza twila li ksibt matul is-snin dwar l-imriekeb ta’ Malta.
Kelli x-xorti li meta nkiteb forsi l-aħjar xogħol dwar il-kwadri tal-wegħdi marittimi Maltin minn Prins kont imdaħħal sewwa fis-suġġett billi l-awtur ħa bosta tagħrif siewi mis-slajds tiegħi.
Fid-diskussjonijiet bejnietna tgħallimt nagħti kas ta’ kollox u nidħol f’moħħ id-donaturi tal-wegħdi.
Billi Prins kien antropologu, ħa triq xi ftit ’il bogħod minn dak li kelli f’moħħi.
Ir-riflessjonijiet tiegħu jirriflettu l-karriera twila li kellu fil-qasam speċjali tiegħu.
Qablu nsibu lil Mons.
Zarb li kien l-ewwel wieħed li ġabar b’mod prattiku l-wegħdi tas-Santwarju ta’ Ħaż-Żabbar.
Illum il-kitba tiegħu għandha bżonn xi ftit irtokk, iżda hu jibqagħlu l-mertu li ħa ħsieb il-kwadri tal-wegħdi, irrestawrahom u ta xi tagħrif dwar kull wieħed minnhom.
Dan l-aħħar deher ktieb dwar is-Santwarju Tal-Ħerba ta’ Birkirkara u fih tara taqsima sabiħa dwar il-kwadri marittimi.
Kisic, id-direttriċi tal-Mużew Marittimu ta’ Dubrovnik, ippubblikat fi ktieb għalih il-wegħdi tal-Adrijatiku u fih hemm sezzjoni dwar il-kwadri mxerrdin f’Malta li juru mriekeb ta’ Ragusa.
Dan wara li għażilt is-slajds u bgħatthomlha biex jidhru fil-ktieb tagħha.
Dehru wkoll xi artikli minn Pawlu Cassar u Mario Buhagiar kif ukoll minn Madame Galley iżda din tispeċjalizza fil-kwadri tal-wegħdi li juru każijiet ta’ mard u ta’ twelid tat-trabi.
Ikun tassew interessanti li kieku wieħed jista’ jifli xi teżijiet li dehru fi żmienna; naf li waħda minnhom tiġbor fiha, fost suġġetti oħra, 2/4 il-kwadri wegħdi tal-Madonna tal-Ħniena tal-Qrendi.
Hemm oħra li tistudja l-lat artistiku tal-wegħdi.
Barra dawn kelli l-okkażjoni nippubblika xi artikli tiegħi u wieħed minnhom ktibtu mal-ħabib tiegħi r-Reverendu Andrew Cuschieri.
Ma rridx ninsa nsemmi li fl-1949 Vincenzo Bonello kiteb dwar xi kwadri ex-voto li daħħal f’wirja tal-arti ta’ dik is-sena.
Jekk f’Malta dehru ftit kitbiet dwar il-kwadri tal-wegħdi marittimi Maltin, fil-pajjiżi ta’ madwar il-Mediterran ma nistgħux ngħidu li dehret xi biblijografija kbira ħafna.
Ftit snin ilu l-Franċiżi, u warajhom it-Taljani, taw spinta lil studju bħal dan u għalhekk wieħed jista’ jqabbel il-mod ta’ riċerka li wieħed għandu jaqbad.
Irrid ngħid li llum l-istudju tal-kwadri ex-voto mexa sew ’il quddiem u dan ix-xogħol bil-Malti għandu jagħti spinta għal aktar xogħlijiet speċjalizzati ta’ kull knisja li fiha hemm għadd ġmielu minnhom.
Għalkemm dan l-istudju jagħti ħarsa lejn aktar minn 500 kwadru tal-wegħdi, b’danakollu jista’ jkun li għad baqa’ xi waħdiet li ma rnexxilix inkun naf bihom.
Ma nistax ngħid li żort il-knejjes kollha tal-gżejjer tagħna u għalhekk jista’ ’l quddiem joħroġ xi wieħed ġdid.
Hemm il-possibbiltà wkoll li xi wħud minnhom issibhom f’kollezzjonijiet privati u dawk mhux ħafif li ssir taf bihom jekk għall-inqas sidhom ma jgħidlekx bihom.
Jista’ jagħti l-każ ukoll li xi waħdiet, forsi sħaħ jew imkissrin, li twarrbu minħabba l-kundizzjoni fqira tagħhom, għadhom imwarrbin f’xi bankun jew kaxxarizz u ma tistax tkun taf bihom jekk ma jgħidulekx bihom.
Għalkemm ma nistax ngħid li dort il-knejjes kollha, b’danakollu staqsejt lil bosta ħbieb u prokuraturi jekk jafux b’xi kwadri ex-voto li jistgħu jinsabu fl-irħula tagħhom.
Hu minnu li ż-żmien ibiddel kollox.
Illum inġib quddiem għajnejja ċerti kwadri tal-wegħdi li kienu jġibulek ħniena meta tarahom, b’xiber trab u qtar tax-xema’ 3/4 fuqhom, imkissrin jew xpakkati, bin-nigrufun fuqhom u xi drabi miksijin bl-għanqbut, imdendlin fid-dlam u minsijin minn kulħadd - ħadd ma kien jagħti kashom.
Illum mhux hekk.
Ara issa li ħarġu xi artikli dwarhom, ittellgħu xi wirjiet tagħhom ’l hawn u ’l hinn u kiber it-tagħrif dwarhom, illum igawdu ċertu rispett, u m’għadhomx meqjusin bħala oġġetti mhux ta’ min jagħti kashom.
Ix-xewqa tiegħi minn dejjem kienet li ma’ kull wirja tal-kwadri ex-voto li ssir jittieħed ritratt ta’ kull wieħed minnhom biex biż-żmien jinħoloq katalgu jew inventarju nazzjonali tagħhom.
Xtaqt kieku li ma’ dan ix-xogħol wieħed isib ir-ritratti kollha tal-wegħdi ex-voto, iżda ma kienx possibbli minħabba l-ispejjeż tal-produzzjoni tal-ktieb u biex jinżamm il-format ta’ din is-serje Kullana Kulturali.
Is-slajds tal-kulur tiegħi, li mhux kollha huma ta’ ċertu livell aċċettabbli, jiffurmaw katalgu mhux uffiċjali iżda sa ċertu pont hu l-uniku inventarju tal-kwadri kollha tal-wegħdi marittimi Maltin.
(Adattata mill-ktieb Il-kwadri ex-voto marittimi Maltin, ta’ Joseph Muscat, Malta 2003) 4/4.