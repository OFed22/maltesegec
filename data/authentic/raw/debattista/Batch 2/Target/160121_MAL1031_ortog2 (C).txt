L-Università ta’ Malta Id-Dipartiment tal-Malti Ċertifikat fil-Qari tal-Provi bil-Malti MAL1031 IR-REGOLI TAL-KITBA MALTIJA FIL-PRATTIKA 2 Il-Ħamis, 21 ta’ Jannar 2016 Il-ħin għall-qari tal-karta: 18:00 - 18:05 – Il-ħin tal-eżami: 18:05 - 20:35 F’dan l-eżami l-istudenti ma jistgħux jużaw kotba.
IKKOREĠI S-SILTIET KOLLHA (3) (100 MARKA) Int u tikkoreġi, żomm f’moħħok dawn il-punti importanti:  Dan huwa eżami tar-regoli ortografiċi.
Mela xogħlok hu li tikkoreġi l-iżbalji tal-ortografija biss, u mhux l-għażla tal-vokabolarju, is-sintassi, l-istil, eċċ.
 Ikkoreġi billi tħożż sing taħt il-kelma l-ħażina u fuqha tikteb il-kelma t-tajba sħiħa bl-aħmar.
IR-RAĠEL TAL-KLIEB “Kelb wieħed biżżejjed, u jista’ jkun wisq ukoll.
M’għandekx xi tridhom oħrajn,” il-mara widdbet lil żewġha.
Ir-raġel reġa’ semagħha u ma tkellimx.
Is-soltu hekk kien jagħmel, il-ħajja tiegħu kienet vojta, u ried jimlieha kif jogħġob lilu, u aktar, lilu biss.
Wara l-ewwel bhima daħlu oħrajn, forsi erbgħa b’kollox, u l-mara gergret skond kemm ħasset li kien hemm bżonn.
Hu dejjem segwa kull kelma tagħha, għaliex ma setax jagħżel mod ieħor, iżda qatt ma ħaseb li kellu jkompli t-tilwima.
“Xi darba tintebaħ, xi darba,” kien jistqarr miegħu nnifsu.
Qatt ma xtaq jitfagħhielha ċara u tonda u stenna minn waqt għal ieħor li tasal weħidha għall-konklużjoni.
Għexu weħidhom sa mill-ewwel lejla taż-żwieġ.
Jiftakarha tgħidlu bi ftit kburija simpatika: “Min jaf kemm għad inkunu hienja bit-tfal madwarna, jixbhu lilek u lili.
Ħelwin wisq it-tfal, barka t’Alla, u d-dar jimlewha!” “Tassew, qalbi,” jiftakar li kien weġibha, bla ma ħass ġibda lejn il-possibilità li jsir missier.
1/10 “Nawguralkom tewmin, tifel u tifla” ftakar ukoll li qallu xi ħadd fit-tieġ, u mbagħad il-mistednin l-oħra li semgħu l-awgurju tennewh, kulħadd kif jaf itennih hu.
Is-snin twal li għaddew bħal leħħa ta’ berqa ma ġabu magħhom lil ħadd.
Is-sikta tal-ewwel lejla baqgħet xi mkien fl-għeluq tad-dar, tħuf moħbija ’l hawn u ’l hinn, u xi drabi ġġiegħel lir-raġel u l-mara jitlewmu bejniethom, kważi għalxejn b’xejn.
“Dejjem int tibda, dejjem int,” kien igedwed ir-raġel, sodisfatt li għall-inqas ilsienu qatt ma ġera bih iżżejjed.
“Dejjem jien, tgħid int.
U jekk jien nibda, int tkompli,” u l-mara mbagħad kienet tissokta b’sens ta’ dmir il-protesta twila tagħha li, ftit jew wisq, kellha dejjem l-istess kliem.
It-tnejn kienu jibdew, u t-tnejn kienu jkomplu.
Il-kundanna kienet xi mkien ieħor, u kienu jifhmu li l-ġlieda ta’ bejniethom ġabuha b’idejhom; ma kienx hemm iżjed x’tagħmel.
Ir-raġel kien jemmen li jekk wara s-snin twal taż-żwieġ il-mara kien jirnexxilha tifhem, għax bilfors, li d-dar hija kbira wisq għal tnejn biss u li s-sikta tagħha tista’ tkun tal-waħx f’xi waqtiet, l-istess mara kellha tifhem dak li kien ilu li fehem hu: l-annimali huma ħbieb kbar tal-bniedem.
“Ħbieb kbar, ħbieb kbar, x’jonqos tgħidli?” tmasħnet miegħu darba, ftit minuti wara li pprova jiġġustifika l-għajjat qawwi tagħhom.
F’qalbu sikkithom u ma sikkithomx, u minn barra deher għalkollox fuq in-naħa tagħhom.
“Sakemm hawn jien, ma jkun jonqoskom xejn.
Tieklu milli niekol jien,” qalilhom bejnu u bejn ruħu.
Meta l-mara għaddiet xi żmien fis-sodda, il-klieb ħassu d-differenza fid-dar.
Inqas ħars ikreh, inqas tilwim li kien jagħtihom fastidju u xi drabi jbeżżagħhom ukoll.
Kienu jifhmu kollox u kienu jżommu d-diqa midfuna fihom.
U meta mietet tnikktu xorta waħda, u ġrew aktar minn qabel ma’ saqajn sidhom li, kif setgħu jintebħu minnufih, ma kienx bħas-soltu.
2/10 “Xi ġralek, xi ġralek?” riedu jistaqsu, u staqsewh, b’għajnhom.
“Mietet il-mara tiegħi.
Tafu x’inhi l-mewt? Ma kinitx tħobbkom wisq, tassew, iżda issa għandkom tinsew kollox, taħfru, li għadda għadda, u għandu jiddispjaċikom xorta waħda, għall-inqas b’rispettt tiegħi,” qal b’solennità lill-erbgħa miġburin qaqoċċa madwaru, marsusa ma’ xulxin bħalma kienu jorqdu fl-iljieli ta’ kesħa.
Huma ħarsu lejh u stennew kliemu jispiċċa, dawru għajnejhom lejn xulxin, bħallikieku biex jaqblu li dik kienet okkażjoni speċjali, aktarx stramba.
“Il-kisra t’għajnejkom dejjem imnikkta nafha, anki meta tifirħu u tkunu tridu tikluni bl-entużjażmu.
Illum ftit iżjed, hux tassew?” staqsiehom, u leħnu kien magħdur, twajjeb kif kienu saru jafuh sa minn meta sabhom fit-triq mitluqin weħidhom, ġriewi żgħar li telqithom anki ommhom.
Mexxa jdejh it-tnejn, miftuħin kemm kemm, ma’ wiċċ kull kelb, u kull wieħed ħareġ ilsien twil u ħanin biex iħobbu.
Kulħadd iħobb kif jaf, u għalhekk l-imħabba tiswa dejjem.
“Naf, naf li tħobbuni, forsi aktar milli nħobbkom jien.
Qiegħda tara, ja mara, l-imħabba tixraqli lili wkoll,” qal waħdu, u hi ma semgħetux.
Li kieku semgħetu, kienet tmerih.
Il-jiem tal-luttu għaddew, l-ewwel minn fuq il-klieb u mbagħad minn fuq ir-raġel.
Il-jiem tal-glorja qatt ma waslu, iżda l-klieb setgħu jerġgħu jduru mad-dar kemm iridu, u r-raġel seta’ jiftakar ħafna fihom tul il-ġurnata bla ma jistħajjel il-leħen ta’ martu jċanfru issa wkoll mill-bogħod.
“Tiftakar fil-bhejjem u tħobbhom, qisek miġnun sirt minħabba fihom, u lili nsejtni.
Jien agħar minn bhima għalik.
” U hu kien jifhem li aħjar mill-bhejjem m’hemm ebda ħlejqa oħra.
Għall-ewwel darba f’ħajtu ħass ruħu l-ħakem sħiħ ta’ daru.
Ħadd ma jgerger jekk il-klieb jinbħu, ħadd ma jiġġieled miegħu jekk ifettlilhom jiġru kemm jifilħu wara xulxin minn tarf għall-ieħor tad-dar, u ħadd ma jwiddbu “Iġġibx kelb ieħor ’l hawn!”.
Il-programm antik ta’ ħajtu seta’ jitbiddel minnufih, it-tqassim tal-kmamar seta’ jkun aħjar, magħmul 3/10 bil-għan speċifiku li jaqdi kemm imissu l-ħtiġijiet u l-pjani ġejjiena.
Spazji ġodda, mistednin ġodda u l-kuntrarju.
Ħaġa bħal qabel ma baqgħetx fid-dar, ħlief l-inkwatri għeżież li ma kellhomx għalfejn jinqalgħu.
Kellu f’moħħu wkoll li jinsa u jderri; kull rokna, kull biċċa għamara qadima kienet tfakkru l-ħin kollu fil-mara li ma kinitx iżjed.
Anki r-riħa, anki s-sikta li taqa’ ħesrem f’xi sigħat tal-jum.
Xi mkien, b’xi mod, kienet għadha hemm.
Iżda mhux jinsa u jderri xtaq l-aktar.
Il-klieb bdew jiżdiedu minn żmien għal ieħor.
Kull ħabib ġdid kien jitlob, malli jirfes id-dar, sett ta’ kundizzjonijiet xierqa.
“Il-ħbieb il-kbar jixirqilhom il-kumditajiet kollha,” kien itenni, u ħadd ma kien imerih.
Kien joħroġ kmieni filgħodu, xkora battala taħt abtu, u jfittex bir-reqqa madwaru.
Fil-laned taż-żibel kien hemm dejjem il-loqom tal-ħobż, forsi bċejjeċ tal-laħam u xi għadam, kull fdal ta’ kull xorta ta’ ikel mormi.
Fit-toroq ukoll in-nies ma tagħtix kas tal-liġijiet tal-indafa u tixħet, b’xorti tajba, l-ikel li ma tridx.
Nies oħrajn kienu qalbhom ħanina: fuq wiċċ il-landa biswit il-bieb kienu jifirxu karta ta’ gazzetta u jqiegħdu fuqha l-fdal tal-ikel, mifrud mill-bqija tal-iskart.
Sa hemm kienet tasal l-iġjene tal-bhejjem.
Xi drabi l-annimali tat-triq kienu jkunu laħqu għamlu ħerba u l-laned jitbattlu fuq il-bankina.
Xi ġirien kienu jafuh sewwa lir-raġel u meta jfettlilhom kienu jiftakru fih.
Żewġ taħbitiet fuq il-bieb, ir-raġel imur jiftaħ u jsib quddiemu tfal ferħana b’pakkett f’idejhom.
“Grazzi, grazzi ħafna, ta, għidilha grazzi lil ommok,” u kien jieħu l-qartas minn idejn it-tfal, jibda jiftaħ il-gazzetti u jwerden xi ħaġa bejnu u bejn ruħu.
It-tfal kienu jibqgħu hemm, u hu kien jistidinhom jgħaddu ġewwa.
Mhux kulħadd kien midħla tal-klieb u xi tfal kienu jitgerxu u jibqgħu jħarsu minn wara l-grada magħluqa tal-bieb.
Il-biċċa l-kbira kienu jidħlu ġewwa bl-akbar kunfidenza u jkabbru l-għagħa t’hemm ġew.
“Ara, dak ma kienx hawn ilbieraħ,” qallu tfajjel.
“Ħeqq,” kien iwieġeb ir-raġel bil-lajma, “dak sibtu fil-ġnejna.
Tgħidx x’ġuħ kellu.
Ħsiltu u ara, qisu mhux hu.
” 4/10 Mhux mill-ġnejna biss kienu jiġu l-klieb.
Id-dinja kbira bl-istaġuni tagħha hija d-dar wiesgħa tagħhom.
U r-raġel jiġġerra matul id-dinja, ifittex f’kull triq u f’kull sqaq tar-raħal.
(Adattata minn Stejjer għal Qabel Jidlam ta’ Oliver Friggieri) 2.
ISTRUZZJONIJIET GĦALL-ĠENITURI Il-komunità parrokkjali flimkien mal-katekisti jilqgħu lit-tfal tagħkom għal sena oħra ta’ tagħlim tal-katekiżmu, li twassalhom sabiex iħossuhom aktar parti mill-parroċċa fil-ħajja Nisranija u tħejjihom biex jirċievu s-sagramenti.
Aħna ser nagħmlu ħilitna biex it-tfal li jiġu għandna jħossuhom milqugħin.
Biex ikollna suċċess fil-ħidma tagħna għandna bżonn il-kollaborazzjoni tagħkom il-ġenituri.
Għalhekk intom mitlubin issegwu dawn l-istruzzjonijiet: • Il-ġranet tal-katekiżmu huma t-Tnejn u l-Ħamis għat-tfal mill-ewwel sena sas-sitt sena.
• Għat-tfal kollha trid timtela l-formola tad-dħul kull sena.
Dawk it-tfal ġodda li ma tgħammdux fil-parroċċa tagħna jeħtieġ li jippreżentaw kopja taċ-Ċertifikat tal-Magħmudija mingħand il-kappillan tal-parroċċa alternattiva.
Tfal ġodda li ma joqogħdux fir-raħal tagħna għandhom jippreżentaw permess mingħand il-kappillan tal-parroċċa fejn joqogħdu biex jiġu għall-katekiżmu hawnhekk.
Għall-klassijiet 2, 3, 4, 5 u 6, jekk jiġu xi tfal ġodda minn parroċċi oħra, dawn għandhom iġibu magħhom ittra tal-attendenza mill-MUSEUM jew ċentru tal-katekiżmu fejn kienu jattendu.
• Fil-ġranet li fihom l-iskejjel tal-istat ma jkollhomx skola, fil-parroċċa ma jkunx hawn Katekiżmu għat-Tfal.
Id-dati kollha u l-attivitajiet speċjali huma mniżżla fil-kalendarju li joħroġ fil-bidu tas-sena.
• Sabiex it-tfal jirċievu s-sagramenti tal-Ewwel Tqarbina u tal-Griżma tal-Isqof u jitilgħu minn klassi għal oħra, l-attendenza trid tkun ogħla minn 75% u jridu jkunu ġabu marka sodisfaċenti fl-assessment li jsirilhom.
Dan jgħodd ukoll għall-klassijiet 2, 3, 4, 5 biex 5/10 jitilgħu minn sena għal oħra.
Dawk li jkunu ser jagħmlu l-Griżma jkollhom żewġ assessments: f’nofs is-sena u fl-aħħar tas-sena tal-katekiżmu.
• It-tfal ma għandhomx ifallu l-Katekiżmu għat-Tfal minħabba xi attivitajiet oħra għaliex din ma tkunx raġuni valida.
• Importanti li t-tfal ma jiġux tard għal-lezzjonijiet għax jitilfu huma u jtellfu lill-oħrajn.
• F’każ li t-tifel jew tifla tiegħek ma jkunux jistgħu jiġu għall-Katekiżmu għat-Tfal għax ikunu morda u ma marrux skola, jekk ikollok ċertifikat tat-tabib għall-iskola, jekk jogħġbok agħti kopja tiegħu lill-katekista.
F’każ ta’ mard għal ġurnata waħda biss, għandek tibgħat nota lill-katekista ffirmata minnek.
F’dawk il-ġranet fejn ikollhom ċertifikat mingħand tabib, it-tfal jiġu mniżżla bħala morda, jiġifieri qishom ġew.
• F’każ ta’ xi problema, il-ġenituri huma mitluba javviċinaw lill-kappillan.
Mill-banda l-oħra l-katekisti huma fid-dmir li jinfurmaw lill-kappillan b’xi irregolaritajiet fl-attendenza, imġiba ħażina jew xi problemi li jistgħu jinqalgħu.
• It-tfal jistgħu jiġu sa kwarta qabel il-ħin sabiex jilagħbu ftit fil-bitħa.
Waqt il-ħin tal-logħob ikun hemm katekisti jieħdu ħsieb it-tfal.
Il-ġenituri għandhom iħallu t-tfal mal-katekisti u jitilqu.
Kif jispiċċaw mill-katekiżmu, importanti li tkunu tistennewhom u jekk taħsbu li tkunu ser tiġu xi ftit tard tinfurmaw lill-katekista.
• It-tfal huma mistiedna jissellfu kotba mil-librerija ta’ kotba reliġjużi bi ftehim mal-librara, li tieħu pjaċir tirċievi kotba reliġjużi, f’kundizzjoni tajba, għal-Librerija tat-Tfal.
• Iċ-Ċentru tal-Katekiżmu għat-Tfal huwa mgħammar b’apparat ultramodern fil-klassijiet kollha.
Huwa importanti li ħadd ma jagħmel ħsara lil dan l-apparat.
• Sabiex it-tfal iħossuhom parti mill-ħajja tal-parroċċa, tkun ħaġa sabiħa li ġġibuhom għall-quddies tal-Ħadd tal-11.
15 a.
m.
li jkollha l-Liturġija tal-Kelma speċjali għat-tfal.
Tajjeb ukoll li tfal subien jiġu mħajra jidħlu abbatini.
• Ġenituri ta’ tfal bi bżonnijiet speċjali ta’ tagħlim għandhom iġibu magħhom kopja tar-rapporti mis-CDAU u speċjalisti oħra.
Imbagħad issir laqgħa mal-inclusion advisor 6/10 tal-Katekiżmu għat-Tfal u jitħejja pjan biex jiġi segwit matul is-sena.
Dan il-pjan jiġi rivedut skont il-ħtieġa.
• Il-ġenituri huma mistidnin japplikaw għall-kors qasir “Lura għall-Katekiżmu”, li jsir f’Novembru.
Il-postijiet huma limitati.
• Il-ġenituri huma mħajrin jiġu għall-eżerċizzi għall-ġenituri waqt ir-Randan.
Dawn isiru fil-ħin tal-Katekiżmu għat-Tfal.
• Ġenituri (ommijiet u missirijiet) li ma jattendux għal-laqgħat li jsirulhom u li ma jarawx li wliedhom jattendu regolarment għall-katekiżmu fis-snin kollha jkunu qed jagħmluhielna diffiċli ħafna li nressqu lit-tfal għas-sagramenti.
• Kulħadd għandu jġib rispett lil dan il-post reliġjuż bi kliem xieraq u lbies deċenti, anki fix-xhur sħan tas-sajf.
Għalhekk mhux permess li wieħed jidħol iċ-ċentru bi lbies mhux addattat.
U t-tfal m’għandhomx jattendu b’xi lbies skullat jew qasir, jew ilbies ieħor li ma jixraqx lill-post.
Dan għaliex il-lezzjoni hija laqgħa ma’ Ġesù.
• Waqt il-lezzjoni mhux permess l-użu ta’ mobile, MP3 players u kull ħaġa li tista’ ttellef mill-attenzjoni tat-tfal.
Iċ-ċentru mhux responsabbli għal xi ħsarat jew telf ta’ affarijiet li t-tfal iġibu magħhom.
ERIK Bilqiegħda fuq il-pultruna tas-soltu tiegħu, Erik Xerri jsegwi lill-kap il-ġdid tal-partit jagħmel id-diskors imqanqal tiegħu.
Eluf ta’ nies, eluf ta’ bnadar, għajjat u twerżiq u applawsi ma jridu jispiċċaw qatt.
U hu, il-kap, hemm, fin-nofs tal-palk, jilqa’ l-entużjażmu b’entużjażmu kbir.
Monique, b’għajnejha kbar leqqiena, ittella’ messaġġ wara messaġġ fuq il-Facebook tagħha.
– X’taħseb, Erik? – X’naħseb? Fuq xiex? – X’jidhirlek? 7/10 Erik Xerri għadu jaħseb fuq it-telefonata ta’ ġimgħa ilu mill-uffiċċji tal-partit.
Ir-raġel fuq it-telefown qallu li din kienet is-siegħa tal-prova biex il-pajjiż jerġa’ jqum fuq saqajh.
‘Nafu min int,’ qallu dak il-leħen dħuli bħal ta’ xi ħadd li studja r-relazzjonijiet pubbliċi f’xi klassi ta’ xi kulleġġ, ‘u nixtiquk tissieħeb fil-moviment.
Dan mhuwiex eżattament il-partit li kien jimmilita fih missierek meta tawh l-interdett.
Dan huwa moviment sħiħ ta’ nies ġejjin minn irkejjen differenti, bi stejjer differenti.
Nixtiequ li int tagħti l-kontribut tiegħek.
’ ‘Tifhem,’ kienet it-tweġiba ta’ Erik, ‘li jien għandi passat ikkulurit f’kull sens tal-kelma.
U l-leħen wieġbu lura b’serjetà u dħulija kbira: ‘Għalhekk qegħdin nitolbu l-kontribut tiegħek.
Din m’għadhiex kwistjoni ta’ partit.
Qegħdin nitolbuk tkun protagonista.
’ Ilu ma jersaq lejn it-Teatru Nazzjonali minn dakinhar li ra platea tqum bilwieqfa u ssellimlu.
Issa ilu ftit.
It-taxi tieqaf eżatt quddiem il-bieb magħluq tat-teatru.
Hemmhekk isib erbgħa min-nies jistennewh: il-leħen li kellmu fuq it-telefown ikun pront jiftaħlu l-bieba u joħodlu b’idu, u bl-istess stil li tgħallem fl-akkademja tal-marketing jirringrazzjah li laqa’ l-istedina tal-moviment u jintroduċih lit-tlieta l-oħra – fotografu b’kamera b’lenti qisha tromba, ġuvni ieħor li jidħaqlu u jbaxxi rasu b’ċerta mistħija, u tfajla b’basket kbir mimli aċċessorji għall-irtokk.
It-tfajla mill-ewwel tmisslu wiċċu kemm kemm b’pinzellati ħfief, żewġ minuti kollox.
Il-ġuvni l-mistħi jirranġalu naqra l-pavru tal-ġlekk u l-għonq tal-qmis u l-maktur lewn l-inbid idur ma’ għonqu.
B’kollox jinġibdu madwar 50 ritratt, bit-Teatru Nazzjonali fl-isfond.
Imbagħad il-leħen li kellmu fuq it-telefown, bid-dħulija tipika tiegħu, jistieden lil Erik jieħu drink fil-kafetterija ta’ quddiem it-teatru qabel ma terġa’ tiġi t-taxi għalih ħa tieħdu d-dar, fejn isib grupp żgħir ta’ nies li jiftakruh jgħaddi hemm filgħaxijiet qabel il-provi.
Il-ħitan mimlijin ritratti antiki tat-teatru u xeni minn drammi fil-passat.
Hemm ritratt ta’ Erik Xerri ta’ ftit inqas minn tletin ikellem ras ta’ skeletru, Erik Xerri iktar żagħżugħ nofsu għeri mdawwar bi rjus ta’ żwiemel, Erik Xerri b’maskra sewda bi mnieħer daqsiex u mgħawweġ u, ma jistax jonqos, Erik Xerri b’kuruna rjali fuq rasu, viżibilment emozzjonat, b’dirgħajh miftuħin beraħ dakinhar tal-aħħar 8/10 applaws.
Ma’ dawn ir-ritratti hemm imdendlin ruxxmata powsters u ismu, Erik Xerri, jidher f’aktar minn nofshom.
Id-diskors tal-leħen dwar il-moviment qajla jinteressah.
Mindu ġie lura minn Berlin l-għafis f’sidru qed iħossu aktar spiss, u meta jħares lejn il-mera sar jara wiċċ safrani jitkerrahlu.
Berlin għallmitu li mhux se jdum wisq.
In-nofstanhari Alexanderplatz, bilqiegħda faċċata ta’ Galeria Kaufhof u, aktar u aktar, dak l-uffiċċju fi Triq Karl Liebknecht, bagħtuh lura d-dar b’toqol li qatt ma ħassu qabel.
Wara Berlin ġie vojt u tqil u b’dan induna kif intasab gozz fuq is-sit tal-ajruplan fl-ajruport ta’ Tegel fi triqtu lura.
Hekk kif niżel l-ajruport kważi baħħ u għadda mill-passaġġ riservat għall-passiġġieri minn pajjiżi tal-ftehim ta’ Schengen, ħass saqajh jibbiesu.
Hawn baqa’ mhux postu.
L-istess ħsieb kull darba li sab ruħu dieħel fl-ajruport minn naħa biex joħroġ minn oħra; kull darba li ġie lura.
Wara Berlin ħass li mhu se jiċċaqlaq qatt aktar minn daru.
Hekk kif ħareġ mill-qasam tas-sigurtà sab quddiemu lil Mildred flimkien ma’ Monique, jistennewh it-tnejn bi tbissima fuq fommhom.
U għannquh magħhom għax, ara, il-marid irnexxielu jiġi lura qawwi u sħiħ.
Monique u Mildred, flimkien, żgħażagħ u sbieħ, u jħobbuh u jħobbhom, it-tnejn tiegħu, it-tnejn qribu.
L-għeja minħabba dak kollu li ġara f’Berlin, minħabba l-ġranet tassew twal u l-iljieli ħafna itwal li fihom bilkemm raqad.
Hekk, malli rahom flimkien ixejrulu u jidħqulu, tah li jibki.
Lura f’daru kollox kien faċli għal darb’oħra, kollox perfett kif għandha tkun il-ħajja tar-Re Erik.
Imma marbut sew fil-moħba tal-ħafna ta’ idu kien hemm ix-xewk li ġabar minn Berlin: minn Alexanderplatz, minn Marzahn-Hellersdorf, minn Karl Liebknecht Strasse, mill-istazzjon ċentrali tal-ferrovija, mill-kamra tal-Park Inn Hotel, minn inħawi oħra.
Dax-xewk ma ried jurih lil ħadd, wisq inqas lil Mildred u lil Monique.
Għajjien ħalliehom jgħannquh magħhom, l-ewwel il-bint, imbagħad il-maħbuba.
Kull darba li staqsewh kif kien, weġibhom li kien tajjeb, anki jekk f’wiċċu dehret l-għeja li ried jaħbi.
– Trid tistrieħ, Erik? – Aħjar.
Tlaqt kmieni mil-lukanda u għandi n-ngħas.
9/10 – Mela itla’ orqod.
– Kif iltqajt ma’ Mildred? – Għada nitkellmu.
Iddejjaqt jaqaw? – Le, lanqas xejn, anzi.
Proprju dak il-ħin imur id-dawl.
– Erġajna.
– Issa x’se nagħmlu? – Għandek xi xemgħa xi mkien, Erik? – Ma nafx.
– Basta sirna Ewropej.
Iġri naqilbu l-paġna.
– Xbajt nara l-paġna tinqaleb, u mbagħad.
Insomma.
Erik m’għandux aptit jisma’ dawn il-kantalieni li reġgħu qed isiru ta’ spiss issa.
Sewwa, ilu ħafna nqalbet il-paġna u issa wasal iż-żmien li tinqaleb oħra biex forsi xi darba jinqalbu l-paġni kollha u jispiċċa dan il-ktieb.
Imma Monique għandha raġun.
– U kif kont tqattagħha l-ġurnata? – Nieħu kolazzjon, noħroġ indur ftit bil-mixi, imbagħad mort xi mużewijiet, mort nara film, ma mortx it-teatru, filgħaxija kont ninġabar kmieni u norqod.
Irqadt ħafna fil-fatt.
– Tajjeb, Erik.
– U ġibtlek xi ħaġa.
Nispera li togħġbok, imma issa se norqod.
Imbagħad tasal it-telefonata mingħand dal-leħen li bħalissa qiegħed quddiemu jixrob il-capuccino b’attenzjoni kbira u jagħti d-dettalji kollha ta’ kif il-moviment ta’ moderati u progressivi għandu bżonn ta’ Erik, partikolarment ta’ Erik, f’dan il-mument kruċjali għan-nazzjon.
Waqt li jisma’ dad-diskors, Erik iħares lejn il-faċċata tat-Teatru Nazzjonali mill-ħġieġ tal-armatura u jinnota kemm ilu ma jintlaqat mid-dawl tar-rifletturi, miċ-ċapċip kollu ħeġġa tan-nies hemm isfel fil-platea u mdawra madwaru bil-palketti.
(Adattata minn Jutta Heim ta’ Immanuel Mifsud, 2014) 10/10.