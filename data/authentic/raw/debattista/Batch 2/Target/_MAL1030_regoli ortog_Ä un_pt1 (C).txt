L-UNIVERSITÀ TA’ MALTA IL-FAKULTÀ TAL-ARTI IL-KORS TAL-QARI TAL-PROVI BIL-MALTI 2012-13 MAL 1030 Ir-Regoli tal-Kitba Maltija fil-Prattika 1 Il-Ġimgħa 8 ta’ Ġunju 2013 (18:00 – 20:00) NOTA: F’dan l-eżami l-istudenti ma jistgħux jużaw kotba.
Wieġeb iż-żewġ taqsimiet.
A.
Sib l-iżbalji ortografiċi f’dawn it-tliet siltiet, ħożż sing taħthom u kkoreġihom billi tikteb il-kelma sħiħa fil-verżjoni t-tajba bl-aħmar fl-ispazju ta’ fuqhom.
Silta A Għajnejn Imberrqin [90 marka] Dik il-lejla, Carlo Merlini, perit famuż, kien waħdu d-dar.
Minn xi żmien ’l hawn ma kinux iħalluh waħdu, u għalhekk tgħidx kemm ħass ruħu ferħan li reġa’ kiseb il-libertà, li għalih kienet ukoll tfisser il-fejqan jew, għandu mnejn aħjar, żball tat-tabib.
Niesu, taħt skuża jew oħra, qatt ma kienu ħallewh waħdu d-dar minn dakinhar li kellu l-ewwel attakk li, kif qalu t-tobba, kien juri l-ewwel sintomi ta’ marda serja.
Imma kienu għaddew xi xhur mingħajr ma reġa’ tah attakk ieħor, u sew huwa u sew niesu kienu ġa bdew jaħsbu ħażin fuq dak li kien qalilhom it-tabib.
Tant hu minnu illi ibnu reġa’ mar l-università li kienet tinsab f’belt ’il bogħod, u martu u bintu dik il-lejla kienu ħarġu t-tnejn u marru ċ-ċinema.
Kollox kien jidher li reġa’ ġie għan-normal.
Għalhekk, dakinhar filgħaxija, Carlo sab ruħu waħdu d-dar.
L-ewwel darba, waħdu, billejl f’dawn l-aħħar sitt xhur, u mingħajr ebda ħsieb ta’ inkwiet, l-istess bħal qabel ma marad, u l-istess bħal qabel ma missitu l-marda, ried li dakinhar filgħaxija jgħaddih fl-istudju jaħdem.
Fetaħ armarju kbir, li tista’ tgħid kien jiksi faċċata sħiħa tal-istudju, silet xi karti, qegħidhom fuq l-iskrivanija, u beda jagħmel il-kalkoli, jieħu qisien, iqabbel daqsijiet, isewwi u jinnota.
Quddiemu kellu pjanta ta’ skola tal-Gvern li kien ħareġ konkors għaliha xi xahar 1/7 qabel.
Kien qed jieħu din il-biċċa xogħol b’serjetà kbira għax kellu xewqa kbira li tingħażel il-pjanta tiegħu.
Qagħad hekk xi siegħa medhi fuq dan ix-xogħol, u tgħidx kemm ħass ruħu ferħan, imfejjaq għalkollox.
Imbagħad ħaseb li aħjar jistrieħ ftit u jpejjep sigarett, id-disa’ wieħed ta’ dakinhar.
Biex ma jpejjipx iżżejjed, mhux aktar mill-għaxar sigaretti li kien qallu t-tabib, kien ħalla apposta l-pakkett tas-sigaretti fil-kamra l-oħra, li kienet il-kamra tiegħu tas-sodda.
Mill-istudju ħareġ fil-kuritur ċkejken mudlam, mingħajr ma xegħel id-dawl kif kien soltu jagħmel, billi s-swiċċ tal-kamra kien ħdejn il-bieb fin-naħa tax-xellug kif tidħol.
Iżda kif refa’ jdejh għal fuq is-swiċċ ħass daqqa qawwija fuq driegħu li għattbitlu nofs ġismu, u quddiemu ra, ftit bogħod minnu, dawl aħmar qawwi, u f’dak id-dawl wiċċ li ma kienx jafu qed jitbissimlu u jgħajbu.
Bil-biża’ ħass il-forzi jonqsulu u waqa’ fl-art għal dahru bħal wieħed milqut minn sajjetta.
Hekk sabuh martu u bintu meta, fit-tard sewwa reġgħu lura d-dar: mixħut mal-art, wiċċu ’l fuq b’dawk l-għajnejn imberrqin mimlijin biża’.
Tabilħaqq ma kien qala’ ebda daqqa fuq driegħu, ma kien ra ebda dawl fil-kamra u ebda wiċċ jidħaklu.
Carlo ma kienx ġralu ħaġa oħra ħlief li tah attakk ta’ emorraġija ċerebrali.
Is-sensazzjoni tad-daqqa fuq driegħu ħassha mal-attakk li tah għal għarrieda, u l- impressjoni tad-dawl minħabba li nfetħitlu arterja.
L-impressjonijiet l-oħra ħolqithomlu l- immaġinazzjoni qabel ma ntfiet għalkollox.
Meta, wara ċ-ċinema, martu u bintu daħlu mill-ġdid id-dar, xi ftit fuq ix-xwiek, lemħu d-dawl mixgħul fl-istudju, u kull ansjetà li kellhom marret.
Biex aktar jagħtuh l-impressjoni li huwa kien fieq għalkollox u li ma kienx hemm għalfejn joqgħod jinkwieta aktar, xħin waslu ma sejħulux mill-ewwel.
Kien biss wara xi minuta jew tnejn li t-tifla sejħet lil missierha u fittxet li leħenha tagħmlu kalm kemm tista’.
Imma ma kellha ebda tweġiba.
L-omm fil- pront qabadha biża’ kbir u għajtet imwerwra lil żewġha.
L-omm u l-bint ħarsu miblugħin f’wiċċ xulxin, sofor lellux, u bla kliem xejn telgħu jiġru fuq fl-istudju.
Kollox kien bl-ordni imma l-kamra kienet vojta.
Ħarġu mbeżżgħin mill-istudju, xegħlu d-dawl tal-kuritur u marru fil-kamra l-oħra.
Baqgħu mkexkxin bid-dehra 2/7 li raw quddiemhom.
Ma felħux jitkellmu.
Ħarsu lejn xulxin, imma xufftejhom triegħdu mingħajr ma lissnu ebda kelma.
Ma ridux jemmnu x-xena li kienu qegħdin jaraw quddiem għajnejhom; xtaqu li kienet biss ħolma.
Imbagħad ċemplu minnufih lit-tabib tal-familja li ġie f’kemm trodd salib.
Il-mewt, qal, kienet kawża ta’ emorraġija ċerebrali.
Imma ma setax ifissrilhom liż-żewġ nisa għaliex Carlo nstab b’għajnejh imberrqin mimlijin biża’.
Għalkemm ebda oġġett ma kien naqas, u d-dar kollha kienet bl-ordni kif ħallewha huma, u ma kien jidher ebda sinjal ta’ ġlied, għall-ewwel iż-żewġ nisa kienu għamlu ħsieb isejħu l-pulizija, imma t-tabib ipperswadiehom li ma kienx hemm għalfejn.
U ħadd qatt ma seta’ jikxef is-sigriet ta’ dawk l-għajnejn imberrqin mimlijin biża’.
(Adattata minn kitba ta’ Ġużè Chetcuti f’Antoloġija ta’ Proża Maltija) Silta B Talbiet lill-Kummissarju tat-Tfal Fl-2010 l-Uffiċċju tal-Kummissarju għat-Tfal irċieva 180 ilment jew talba għall- għajnuna.
In-numru ta’ lmenti/talbiet li tressqu żdied b’mod sostanzjali matul l-aħħar sena, b’mod partikolari minħabba ż-żieda fl-għarfien tal-irwol tal- Kummissarju għat-Tfal u l-introduzzjoni tas-sit elettroniku.
Is-sit innifsu ammonta għal 20% tan-numru ta’ lmenti/talbiet li tressqu matul din l-aħħar sena.
Għalhekk, is-sit jikkontribwixxi b’mod sinifikanti biex ix-xogħol tal- Uffiċċju jsir aktar aċċessibbli għat-tfal.
Kultant, is-sit jintuża wkoll biex isiru rakkomandazzjonijiet lill-Kummissarju dwar punti differenti.
Dawn jintlaqgħu wkoll u jiġu kkunsidrati mill-Uffiċċju.
Ħafna drabi l-ilmenti/talbiet għall-għajnuna li rċieva l-Uffiċċju saru mill- ġenituri.
Madankollu ċerti każijiet jinġiebu wkoll għall-attenzjoni tagħna minn persuni professjonisti li jaħdmu fil-qasam, bħalma huma għalliema, ħaddiema soċjali, infermiera u qwiebel, avukati u qassisin.
Is-sindki, il- kunsilliera lokali u ġirien ukoll għamlu kuntatt mal-Uffiċċju, u enfasizzaw ċerti 3/7 problemi li huma josservaw.
L-ilmenti/talbiet għall-għajnuna huma kklassifikati taħt sitt kategoriji wesgħin: il-familja, l-edukazzjoni, il-qorti, l-isports, il-kultura, u l-abbuż.
IL-FAMILJA Il-maġġoranza tal-ilmenti li tressqu rigward il-familja ġew minn ġenituri jew minn membri oħra tal-familja u kienu jinvolvu każijiet ta’ separazzjoni, b’mod partikolari fejn tidħol il-kura u l-kustodja tat-tfal.
F’każijiet bħal dawn, kien hemm tħassib dwar il-benesseri tat-tfal, b’mod partikolari meta l-ġenituri jgħaddu lil uliedhom minn trawma bla bżonn u jpoġġuhom fiċ-ċentru tat-tilwim tagħhom.
Meta jitqies li hemm bżonn, dan l-Uffiċċju jagħmel kuntatt mal- Aġenzija Appoġġ.
Filwaqt li l-Uffiċċju tal-Kummissarju għat-Tfal ma għandux is-setgħa legali li jintervjeni f’każijiet li jkunu għadhom sub judice, xorta waħda jkun interessat li jkun jaf minn xiex ikunu għaddejjin it-tfal u l-ġenituri.
B’hekk ikollna l- opportunità li nkunu nafu l-esperjenzi li minnhom ikunu għaddejjin in-nies, u dan jgħinna nwasslu t-tħassib tagħhom lill-Awtoritajiet konċernati u flimkien insibu soluzzjonijiet li jagħmlu differenza fil-ħajja tal-familja.
Il-Kummissarju għat-Tfal tibqa’ kkonċernata għal dawk it-tfal li jkunu fiċ-ċentru ta’ tilwim familjari fejn it-tfal jintużaw bħal ballun bejniethom meta dawn huma l-persuni li suppost qegħdin hemm biex jipproteġu u jaħdmu fl-aħjar interess tagħhom.
Xi kultant l-ilmenti jaslu wkoll mingħand ġenituri li jkunu kkonċernati dwar kunflitti regolari fid-dar mal-ulied adolexxenti tagħhom.
Fejn kien possibbli dawn il-każijiet ġew riferuti lil professjonisti mħarrġa u lil dawk li jipprovdu servizzi speċifiċi, inklużi klassijiet ta’ ħiliet għall-ġenituri.
L-EDUKAZZJONI L-ilmenti/talbiet għall-għajnuna li tressqu kienu jittrattaw numru ta’ kwistjonijiet differenti f’dan is-settur.
Dawn kienu jinkludu problemi dwar il-ġbir 4/7 kmieni ħafna mit-trasport tal-iskola, l-attitudni tax-xufiera tat-trasport tal-iskola, l-imġiba ħażina tat-tfal waqt li jkunu l-iskola, każijiet ta’ bullying, in-nuqqas ta’ faċilitajiet rikreattivi, u homework eċċessiv, iżda ma kinux limitati għalihom.
Fejn kien xieraq, dawn il-kwistjonijiet tqajmu mal-awtoritajiet kompetenti fi ħdan id-Direttorati tal-Edukazzjoni biex tinbeda investigazzjoni.
L-Uffiċċju tal-Kummissarju għat-Tfal ħa wkoll l-opportunità li jirreferi lil xi ġenituri għand is-servizzi ta’ appoġġ rilevanti stabbiliti diġà fi ħdan id-Direttorati tal- Edukazzjoni.
L-ilmenti u t-tħassib li jitqajmu mit-tfal/il-ġenituri ħafna drabi jistgħu jwittu t-triq għal xogħol kollaborattiv bejn l-entitajiet.
L-Uffiċċju tal- Kummissarju għat-Tfal flimkien ma’ Transport Malta huma fil-proċess li jabbozzaw sett ta’ linji gwida dwar it-trasport tal-iskejjel għall-operaturi, ix- xufiera, l-istudenti, il-ġenituri u l-iskejjel.
Dan l-abbozz se jkun miftuħ għall- konsultazzjoni mal-partijiet kollha konċernati.
(Adattata mis-sit elettroniku tal-Kummissarju għat-Tfal) Silta Ċ L-Arkett Jiena verament inħossni xxurtjat li kelli trobbija mill-aqwa.
L-għeżież missieri u ommi rabbewni b’doża bbilanċjata ta’ mħabba u dixxiplina, u tawni l-prinċipji sodi li bihom illum irnexxieli nsir raġel u qed nipprova nagħti l-aqwa kontribut lis-soċjetà.
Fi tfuliti tant ġrawli affarijiet sbieħ li impossibbli nsemmihom kollha, imma l-isbaħ ħaġa li ġratli kienet ċertament meta z-ziju Tumas, li kien iberfel ix-xarabanks, kien laqqagħni mal-arti tal-arkett.
Waħda mid-drawwiet ta’ tfuliti, li bqajt ngħożż sal-ġurnata tal-lum, hija dik li nitlob għall-mejtin tiegħi.
Għandi lista twila ġmielha, għax magħhom ninkludi wkoll ħbieb, ġirien, kollegi u dawk kollha li kienu għalija ta’ ispirazzjoni.
Wara r-rekjemeterni għal ruħ missieri u ommi, 5/7 minnufih niftakar fiz-ziju Tumas.
Li ma kienx hu għalija, kieku forsi l-arkett ma daħalx f’ħajti u kont inkun qisni ġejt fid-dinja għalxejn.
Il-biċċa kienet hekk: iz-ziju Tumas ma kellux tfal u jien kont in-neputi favorit tiegħu.
Kien jarani intelliġenti, bil-għaqal u dejjem meqjus fi kliemi.
Biex tkompli tagħqad, iz-ziju romol kmieni u ta’ bniedem għaqli li kien, qatt ma reġa’ ħares lejn nisa.
Ħajtu ddedikaha għat- tberfil tat-trakkijiet u l-armar tal-festi.
Ma kienx joqgħod wisq ’il bogħod minna u kont qattajt ma nafx kemm-il sena mmur miegħu kuljum.
Kont nogħxa narah jiddisinja l-abbozzi għall- pavaljuni u l-bandalori.
Meta għaddejt għal-Liċeo, iz-ziju Tumas kien tani rigal speċjali: sett tal-arkett! Ngħid is-sewwa, ma kontx naf x’inhu.
Qatt kont għadni ma rajt lil ħadd jużah.
“Issa wara li ilek tant xhur tkisser moħħok fuq il-kotba,” kien qalli z-ziju, “għandek bżonn isserraħ il-menti tiegħek fuq xi ħaġa differenti.
Għas-sajf nibda ngħallmek l-arkett!” U dik kienet iż-żerriegħa li llum kibret f’siġra ġganteska, tat il-frott u minnha xxettlu oħrajn li nfirxu f’foresta sħiħa.
Dak id-daqsxejn ta’ sett li tani z-ziju Tumas kien jikkonsisti biss f’ark, pakkett lami rqaq, fisfisell ċkejken, lima żgħira, żewġ folji sandpaper, G-clamp u njama b’għamla ta’ V maqtugħa ġo fiha, li skont iz-ziju kienu jsejħulha l-mejda.
Kollox ċkejken qisu tal-pupa, imma fl-istess ħin kollox kien “tal-kbar”.
Bis-sabar tipiku tiegħu, iz-ziju Tumas kien qagħad jurini kif minn fuq il-karta nittrasferixxi d-disinn għal fuq it-three-ply.
Qagħad jurini kif inżomm l-ark, kif nagħti daqqiet sodi ’l fuq u ’l isfel bla ma nagħfas iżżejjed.
Għall-ewwel ma nafx kemm-il lama kissirt.
u jien kont ninkiser aktar minnha! Imma z-ziju kien jinfexx jidħak u minnufih inewwilli lama ġdida.
Bilfors li, bla ma kont naf, ġo fija diġà kelli moħbija ż-żerriegħa tat-talent, għax f’inqas minn ġimgħa ħkimt it-teknika tal-ark u bdejt naqta’ bil-ħeffa u bil-preċiżjoni qisni m’iniex jien.
Bdejt nagħmel ġranet sħaħ naħdem bla ma nkisser lama waħda.
L-ewwel biċċa xogħol impenjattiva li għamilt kienet kaxxetta ċkejkna li tiddendel mal-ħajt, li ġo fiha wieħed seta’ jpoġġi l-ittri.
Iz-ziju kien ħażżli d-disinn u l-mudell tagħha u niftakar li kont lestejtha f’ġurnata.
Għadha għandi sal-lum u tassew xtaqt li f’dan 6/7 il-ktieb ġibt ritratt tagħha.
Anzi, jien kelli f’moħħi li parti minn dan il-ktieb tkun gallerija estensiva tal-aqwa bċejjeċ li pproduċejt tul karriera ta’ aktar minn 50 sena.
Imma l- pubblikatur ma qabilx miegħi għax qal li b’hekk il-ktieb jiġi oħxon wisq u jeċċedi l-baġit li għandu allokat għalih.
Ħbatna se nitlewmu bis-serjetà u kont fix-xifer li nibagħtu jixxejjer.
Iżda mbagħad is-Sur Bonnici qalli li ma jaqbillix nuri l-kapolavuri tiegħi b’dan il-mod, hekk ċar u tond, bir-riskju li jkun hawn min jikkupjahom.
Ngħid is-sew dal-punt qatt ma kien waqa’ f’moħħi u nammetti li f’dil-ħaġa s-Sur Bonnici kellu raġun.
U ċedejt.
Iżda li kieku kellkom taraw dik il-kaxxa tal-ittri li kont ipproduċejt meta mhux żgur kelli 13-il sena, kontu żgur taqblu mal-qawl Malti li jgħid “Ix-xemx minn filgħodu turik!”.
Fiha disinn delikat ta’ weraq tal-liedna li jdur magħha kollha u għasfur qed iżomm ittra f’munqaru.
Tassew li z-ziju kien għenni biex għaqqadt il-biċċiet kollha flimkien u wrieni kif nagħtiha l-verniċ, iżda x-xogħol l-aktar diffiċli kont għamiltu kollu waħdi.
Dik id-daqsxejn ta’ kaxxa tal-ittri kienet ix-xrara li minnha tkebbset ħuġġieġa sħiħa.
Li ma kienx għax tassew kont moħħi tajjeb, żgur li kont neħel mill-eżamijiet kollha, għax il- homework u l-istudju l-ieħor kont nagħmlu iġri u ġerri.
Ħsiebi kien biss li nfittex neħles ħa mmur naħdem l-arkett.
Iz-ziju kien bagħat iġibli minn barra katalogu mimli disinji u mudelli.
Fil-Milied ta’ wara, lil missieri kont tajtu pipe-rack: speċi ta’ xkaffa fejn iżomm il-pipi, u tgħidx kemm feraħ bih.
Lil ommi kont għamiltilha kaxxa fejn iżżomm il-minċotti tal-ħjata.
Lil ħija Michael kont għamiltlu karretta żgħira dekorattiva għal-lapsijiet u l-gomom.
Bis-saħħa tiegħi, illum ħuti għandhom għexieren fuq għexieren ta’ xogħlijiet li kont nirregalalhom kull Milied u kull għeluq sninhom.
Imnalla kien għalija z-ziju Tumas, li bla ma biss nitolbu, kien dejjem jixtrili l-lami, il-verniċ u kulma jkolli bżonn.
(Adattata minn Bizzilla ta’ Trevor Żahra) 7/7.