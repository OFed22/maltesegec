Jum il-festa fl-iskola
Rari kien jgħaddi ljieli mqajjem, iżda dal-lejl kien wieħed minn dawn ir-rari.
Baqa’ jitqalleb ġo friexu.
Kien inkwetat wisq biex jagħlaq għajnejh.
Ħass li xi flaġell kbir se jaqa’ fuq l-iskola tiegħu, kastig aħrax talli l-għalliema qed jitbiegħdu mid-dawl tal-fidi biex jimxu fid- dalma ta’ Luċifru.
Mhux biss, iżda kienu qed jaqgħu fl-ereżiji, fit-tkasbir tal-ħwejjeġ sagri.
Kif jista’ jorqod? F’ħaġa waħda biss kien isib faraġ.
Kien iddeċieda li jagħmlilha festa fl-iskola, festa kbira li bħalha l-ebda skola għadha qatt m’għamlet lill-ebda qaddis.
Ħalli jħabbat il- mewġ, ħalli jgħidu l-għalliema.
Jiġbor flimkien lil dawk li kienu għadhom ma tilfux il-fidi u flimkien jorganizzaw festa li tixtraq lill-patruna tar-raħal u tal-iskola.
U mill-għada stess beda x-xogħol.
L-uffiċċju għab u l-kamra nbidlet f’ġenna.
Artal kbir kien jiddomina kollox, magħmul mill-mejda tas-Surmast u banketta fuqha mgħottijin b’liżar kbir.
Fuq kull naħa tal-artal tliet gastri tal-bambù misruqin minn taħt għajnejn Saverina; u ringieli ta’ xema’ kullimkien.
Imbagħad, quddiem l-artal kont issib tapit aħmar kbir.
Kollox kien bl-ordni, kollox pulit, kollox jimmira lejn l-artal fejn quddiem purtiera tad-damask kien hemm ir-ritratt ta’ Santa Filomena.
It-tfal kienu qed iġibu l-bukketti, u Wiġi erħilu jimla l-vażetti tal- art u ta’ fuq l-artal.
Dawn il-fjuri jgħoddu għat-Tridu biss, għal nhar il-festa jaħseb is-Surmast.
Kellu ġnien mimli margeriti u dalji.
għal nhar il-festa l-ġnien jitbattal biex jimla l-artal.
Fit-tlett ijiem tat-Tridu, it-tfal kienu jmorru jinvistaw l-uffiċċju jew aħjar is-santwarju kull filgħodu, u flimkien mas-Surmast jgħidu t-talba mirakoluża tal-Qaddisa.
Iżda għal nhar il- festa kien hemm imħejji programm speċjali.
Dun Salv iqaddes ġol-iskola, imbagħad paniġierku u benedizzjoni sagramentali wara l-quddiesa, rikreazzjoni ta’ kwarta u wara tingħad il- kurunella, u ssir purċissjoni mal-iskola kollha bir-ritratt ta’ Santa Filomena.
Għal kollox kien ħaseb; għall-fanali, għall-bnadar, għall-abbatini.
kollox kien organizzat.
Fl-aħħar nett il-festa tagħlaq bil-famuż innu u l-bqija tal-ġurnata u waranofsinhar it-tfal jitħallew jiġru u jilagħbu u jifirħu.
Lanqas hu stess ma basar kemm għajnuna se jsib.
Ħallihom lil dawk ta’ kontra tagħna, ħallihom jitbaqbqu mat-tfal tal-klassi.
Aħna narmaw u nħejju għall-festa.
Lanqas qatt kien immaġina kemm kienu dilettanti tal-festa s-Sur Delia u s-Sur Cassar.
“Issa taraw x’festa se jkollna!” kien jgħidilhom kollu entużjażmu.
U l-festa tal-iskola waslet.
Donnu anke l-Qaddisa riditha l-festa għax dakinhar sebħet ġurnata li aktar tfakkrek fi dħul ir-rebbiegħa milli fi tmiem Ottubru.
Is-Surmast bilkemm kellu sabar jilbes u jieħu l-kafè.
Kellu ġenn biex jinżel fil-ġnien u jfittex jaqta’ l-fjuri ħalli jbakkar lejn l-iskola u jarma l-artal.
Xi fjuri huma? Mela qed joħlom? Kellu jew ma kellux fjuri? Ilbieraħ kienu hemm.
Iżda llum xi ġralhom? Qatgħethom Saverin? “Le Karm, jien x’nambihom dal-fjuri!” Mela fejn marru? Min ħadhom? Kienu serquhomlu? Serqu l-fjuri propju biex jisfrattawlu kollox.
Ħabat se jirrabja; ħabat se jerħi r-riedni minn ilsienu, iżda bejn għax ftakar li ried jitqarben u bejn għax kien waħħal f’rasu li xejn ma jisfrattalu l-festa li kien ħejja, daħal ’il ġewwa kalm u biered.
Ma ġara xejn.
Jaqbad il-karozza u jmur jixtri l-fjuri mingħand Ġulin.
Imbagħad dwar is-serqa jaħseb aktar tard.
Imma mhux illum.
mhux il-waqt!
Kemm deher sabiħ il-ward fuq l-artal.
Ħasra li ma kienx il-ward “tiegħu”, iżda Santa Filomena kienet tagħdru u l-artal kien sabiħ xorta waħda.
L-għalliema tal-qalba kienu hemm kmieni.
Kulħadd kien imħabbat dik l-għodwa.
Iżda x-xitan kien deffes denbu.
Prova oħra tal- kobor ta’ din il-Qaddisa.
li x-xitan kien qed jagħmel ħiltu biex jisfrattalha l-festa.
Seba’ għalliema neqsin! “Tikkonfondu xejn,” qalilhom is-Surmast, “għamlu sew ma ġewx.
X’nambuhom mas-saqajn lil dawk? Issa nistgħu niċċelebraw il-festa bil-kwiet.
” (Adattata minn Is-Surmast ta’ Trevor Żahra).