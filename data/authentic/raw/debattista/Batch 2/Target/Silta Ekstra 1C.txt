Silta Ekstra 1C: Nenu L-iżbalji f’din is-silta huma kkoreġuti.
Kien il-benjamin tar-raħal.
Kont issibu għal kollox u jindaħal f’kollox.
Jekk logħob tal-ballun, issibu minn ta’ quddiem; fil-ġbir għall-armar tal-festa, arah jibdielek minn xhur qabel jiġri u jħabrek u jħabbat bieb bieb jiġborlok il-flus minn kull dar; fil-fieri kont tarah bilwieqfa fuq xi kaxxa tal-injam jgħajjat b’ħanġra daqsiex qalb ħafna ġugarelli rħas bit-tfal madwaru fuq ix-xwiek li jirbħu xi ħaġa tal-logħob.
Ma kienx żagħżugħ matnazz.
Anzi, kien qisu sifja imma b’saħħtu.
Telaq l-iskola kmieni u taha għax-xogħol ta’ naġġar.
Ma kellux aktar minn tnax-il sena u kont tarah qalb il-bennejja, daqsxejn ta’ tifel jagħżel iż-żrar fl-għarbiel jew bil-baqqun kemm kemm jifilħu, jitgħallem jonġor.
Il-ħeġġa għax-xogħol kienet f’demmu.
Kien bieżel, ma kienx jaf x’inhu għażż jew mistrieħ.
Aktar ma beda jikber, aktar il-ħajra u t-tħabrik għax-xogħol jikbru miegħu.
Ma kien jaqta’ qalbu minn xejn, daqsxejn ta’ tifel iġorr knaten fuq spalltu u jitla’ slielem m’ogħla sular.
Qiegħda fin-natural tiegħi li nistudja sewwa l-karattri tan-nies tar-raħal tiegħi, żgħażagħ, nisa u rġiel, u mbagħad nara min minnhom jista’ jagħtini daqqa t’id fix-xogħol tal-knisja jew tal-oratorju.
Għajni kienet ilha li waqgħet fuq dan iż- żagħżugħ sa minn meta kien għadu tfajjel jagħmilha ta’ bennej.
Ridt nagħmel minnu żagħżugħ ħabrieki li għada pitgħada nkun nista’ nsibu f’kulma niġi bżonn.
U Nenu – hekk kien jismu dat-tfajjel – kien juri fih il-kwalitajiet kollha tajba u sbieħ li jien xtaqt minnu.
Imma l-futur min jafu? Xi jkun hemm miktub fejn inkunu nafuh? Dak li nibnu fi ħsiebna, f’radda ta’ salib jiġġarraf u jitħassar.
Għal Nenu l-festa tar-raħal kienet xi ħaġa kbira.
Kien jibda jaħsibha minn xhur qabel.
Mhux biex jiġbor ħa jżejjen it-toroq u anqas biex iġib il-baned għal dakinhar tal-festa, imma biex f’gabuba moħbija mill-għajn tal-pulizija jmur jagħmel il-murtali flimkien ma’ żewġt’ iħbieb, ħafna akbar minnu fis-snin u fl- 1 esperjenza.
Imma s-sengħa tal-ħdim tal-murtali malajr tgħallimha, u kellu bħal seħer f’moħħu u f’idu għax kulma jagħmel kien jagħmlu mill-aħjar.
L-għaxqa tiegħu jara l-murtali li jaħdem hu jinfetħu qishom imrewħa kollha lwien f’wiċċ is- sema mudlam.
Ukoll meta kiber, sar raġel u żżewweġ, dik in-namra għall- ħdim tal-murtali ma setgħetx titilqu.
Murtal joħroġ minn ġo ieħor, u ieħor minn ieħor, u s-sema f’daqqa waħda, jimtela bi kwiekeb imlewna.
Nenu kien iħossu jrid itir bil-ferħ, u ma’ kull murtal li jinfetaħ, iċapċap u jiftaħar li dak kien xogħol tiegħu.
Fih, ukoll li issa kiber u sar raġel missier, baqa’ n-natural ta’ tifel.
Kien jiġi jfittixni l-knisja wiċċu mdawwal b’ferħ moħbi u jistenna l-ftaħir mingħandi, u nfaħħru kont, ma ngħidx le, imma nwiddbu wkoll biex joqgħod dejjem b’seba’ għajnejn hu u jaħdem ix-xogħol tan-nar, għax in-nar ma jafx bi ħniena.
F’dik il-ġimgħa tal-festa niftakru ġie jfittixni s-sagristija u tani l-aħbar li martu kien għadha kemm kellha t-tieni tarbija, u xtaqni ngħammidha l-għada, u l-għada stess għamel riċeviment fost il-ħbieb bix-xorb u l-ħlewwiet, u b’orkestra ta’ erba’ mużiċisti li qajmet ġenn ta’ ferħ.
Imbagħad instemgħu l-murtali jfaqqgħu.
Din ma kontx nistennieha u lil Nenu għedtlu li dawk il-murtali kien imissu refagħhom għall-festa u mhux sparahom dakinhar tal-magħmudija.
“It-twelid ta’ tarbija għalija festa oħra, Dun!” Mur fiehmu lil Nenu! “Murtali,” qalli, “minn għada stess nagħmel mijiet u nimla wiċċ is-sema.
Taħsibx fuq hekk, Dun Sidor, ix-xogħol tal-isparar drajtu fuq ponot subgħajja u nieħdu qisu logħob tat-tfal.
” [Meħuda u adattata minn Sparar u Duħħan ta’ Ġużè Chetcuti] 2.