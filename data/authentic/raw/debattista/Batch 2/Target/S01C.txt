Ili ħafna naħseb jekk għandix inċempillu jew le.
Ma nixtieqx nagħtih x’jifhem li għandi tort f’dak kollu li ġara.
Kont ili nissaportih u ma flaħtx inżomm aktar dak li kelli xi ngħidlu.
Ridt nurih li mhux bilfors dejjem għandha tgħaddi tiegħu.
Din id-darba ma ridtx inħallihielu għaddejja lixxa u jaħseb li jista’ jibqa’ għaddej minn fuq kulħadd.
Kien messu staqsieni qabel ma ħa dik id-deċiżjoni importanti.
Jien lilu dejjem nistaqsih u nitolbu l-opinjoni tiegħu.
Imma lilna ma jistaqsiniex, biex bħal donnu ma juriniex li ġie bżonn il-parir tagħna.
Jew forsi għamel hekk biex lil Mario jurih li kien l-aktar persuna importanti fl-uffiċċju.
Nesa kemm qbiżt għalih meta l-prinċipal ma riedx iħallih jaħdem aktar magħna wara li lill-kollega tiegħu kien irrispondieha b’mod arroganti u wrieha b’mod ċar li ma kienx se jħalliha bi kwietha.
Nesa kemm iddefendejtu meta kienu jgħidu kontrih.
Fejn qabel kont nara x’nagħmel biex inkun miegħu u nimlieh b’kull tifħir għal dak li jagħmel, issa sirt niskartah.
Imqar kif insemmih, bħal donnu jaqbadni swied ta’ qalb.
Imma tgħid x’nagħmel, inċempillu, nikkoreġih bil-ħlewwa u ninkoraġġih jibdel l-attitudni tiegħu? Ngħidlu li ddispjaċieni għall-mod kif trattajtu jew nipprova ninsieh għalkollox u nibqa’ nsegwih mill-bogħod?.