Ma nafx kemm-il sena kelli, meta darba waħda missieri pinġa kartellun kbir għal xi fieri li kienu se jorganizzaw is-sorijiet ta’ Ġesù Nazzarenu.
Niftakar dan il- kartellun wieqaf mal-ħajt fl-istamperija u l-ittri tiegħu kienu kollha kapitali, ħoxnin, u kkuluriti.
Ħadt grazzja ma’ dawk l-ittri u bla ma kont għadni naf nagħraf A minn B mort ġibt lapes u karta u kkupjajt il-kartellun kollu.
Meta mort nuri l-opra tiegħi lil ommi, din bdiet tagħti fuq wiċċha u tħokk rasha u tobrom xofftejha u tgħid: “Ara jaħasra dat-tifel, kif insejnieh! Dan wasal iż-żmien li nibagħtuh l- iskola!” L-għada stess ħaduni għand is-sorijiet.
Is-sena skolastika kienet ġa bdiet u f’daqqa waħda sibt ruħi ġo sala kbira mimlija storbju, daħk, biki u riħa ta’ butir, ġo dar antika ftit lil hinn mill-knisja ta’ Sant’Anġ.
Ma nafx kienx ftit qabel jew ftit wara, li missieri kien ħadni miegħu bir-rota sal-kmamar tal-Gżira.
Kien rikkibni quddiem, fuq it-tubu.
Ftit wara li tlaqna miż-Żejtun, sewwasew kif wasalna quddiem l-istitut tas- sorijiet ta’ Ġesù Nazzarenu, sieqi l-leminija żelqitli minn fuq il-furketta u baqgħet dieħla ġor-rota ta’ quddiem.
Minnufih erġajna lura d-dar u fi ftit minuti l-għaksa ta’ sieqi saritli sewda faħma.
Għalhekk, tul l-ewwel xhur tiegħi fl-iskola tas-sorijiet, ommi kienet teħodni ġos-siġġu tar-roti għax ma kontx nista’ nimxi.
Kont nistħi ħafna.
Kont domt ix-xhur intabbab bil-ferita li kelli u għadha marka sal-lum.
Taħt l-għaksa kienet trabbietli qisha ħofra u fuqha kienu jagħmluli l-weraq ta’ xitla li kienu jgħidulha ‘tal-pjagi’.
Din kienet tinxef u teħel mal-ferita u meta jneħħuhieli kienet tassew tħallili pjaga warajha.
Ma nafx kemm kont domt immur f’din l-iskola jew jekk konniex għamilna xi tip ta’ eżami.
Naf li minn din l-iskola suppost konna nitilgħu għas-sena ta’ wara.
Dik il-ħabta l-popolazzjoni taż-Żejtun kienet splodiet f’daqqa u fl- iskola l-kbira ma kienx hemm wisa’ għal kulħadd.
Din il-problema baqgħet tiggrava sakemm għal tmiem il-ħamsinijiet bdew jibnu skola ġdida.
Għalhekk, il-klassijiet tas- sena tagħna kienu mrekknin ġo dar privata fi Triq id-Duluri, preċiżament fejn illum hemm il-posta.
Dik is-sena kont għal qalbi ħafna.
Kienet tgħallimna Miss Spiteri, għalliema tabilħaqq ġentili li jiena kont naduraha.
Ħaġa waħda biss kienet twerwirni f’dik l-iskola: iż-żejt tal-ħuta! Kull tifel kien iġib miegħu mgħarfa mid-dar.
Konna nġorruha ġo kaxxa tal-landa żgħira li fil-ġenb tagħha kienu jaqtgħulha xaqq ċkejken biex fih jidħol l-għonq tal-imgħarfa.
Waqt li kont inkun fil-kju, bl-imgħarfa tirtogħod f’id waħda u b’ħelwa tal-mastika fl-id l-oħra, kont nibda ngħid ġo qalbi li nippreferi niekol it-trab tal-art, il-ħmieġ tal-baqar, in-nemel, il-ħanżir l-art, u l-qżiżijiet kollha tad-dinja, milli nieħu dak iż-żejt tal-ħuta.
Dan iż-żejt kienet tagħtihulna l-purtinara, li kienet ġara tagħna.
Darba nismagħha tgħid lil ommi: “Veru nitħassru lit-tifel narah jieħu ż-żejt tal-ħuta.
Ikun se jaqla’ fwiedu!” Għal Milied, il-Miss kienet għamlitilna xi eżami u jien kont ġejt l-ewwel.
Għalhekk kienet xtratilna ħafna ġugarelli, firxitomna fuq żewġ siġġijiet u bdiet issejħilna wieħed wieħed biex nagħżlu dak li xtaqna.
Waqt li kienet qed toħroġhom mill-baskett kont minnufih xħitt għajnejja fuq suffara kbira tal-landa, lewn il-fidda.
Kienet qisha cone tal-ġelat, sempliċi u lixxa, imma l-lewn fiddien tagħha kien saħħarni.
Peress li kont ġejt l-ewwel fl-eżami jien kellhi l-ewwel għażla.
(Silta meħuda u adattata minn Il-Ġenn li jżommni f’sikkti – Trevor Żahra).