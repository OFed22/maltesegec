Silta 7Ċ L-iżbalji f’din is-silta huma kkoreġuti bl-aħmar.
Iż-żewġ żgħażagħ daħlu l-Belt u waslu fi Triq Irjali, fejn dari wieħed kien jara nies għaddejjin daħkana u ferrieħa, ħwienet mimlijin kollha ħajja u bejgħ, karozzi u karozzini, orkestri fil-kafejiet u baned fil-pjazza u kant fil-ħwienet, issa ħtija tal-gwerra kien waqa’ swied il-qalb li, bħal star iswed, għatta l-Belt kollha.
Ineż u l-fizzjal ikkonfondew fejn imorru, imbagħad hu qal: “Tridx nidħlu ngħaddu sagħtejn fit-tokis?” It-tfajla ma kellha ħajra ta’ xejn, iżda billi ma kienx hemm ħaġa oħra x’tagħmel, ma qalitx le u daħlu.
Xi tliet sigħat wara daqqet is-sirena biex tħabbar ħbit mill-ajru; kull min kien fit-tokis ħass bħal tqanqila f’demmu u beda jaħseb jekk joħroġx għall-kenn, imbagħad daħal tifel iwissi li fuq il-Palazz kienet telgħet il-bandiera ħamra, sinjal li kienu deħlin l-ajruplani tal- għadu.
Ħafna nies qamu u ħarġu biex idabbru rashom, oħrajn baqgħu jitnikkru, iżda billi l-fizzjal ma kienx jixraq li juri ruħu beżgħan, baqgħu fejn kienu, għalkemm qishom fuq ix-xwiek u b’widnejhom miftuħin għall-ħsejjes tal-ajruplani.
F’daqqa waħda beda l- isparar u l-bini beda jirbombja bit-tfaqqigħ tal-balal; ħafna nies ħarġu jiġru, oħrajn tħaxknu mal-koxox tal-pilastri; Ineż ħarset lejn il-fizzjal li kien magħha, iżda dan kellu ħsiebu band’oħra.
Minnufih instama’ tisfir nieżel mill-ajru, tisfir li jidħol fil-qalb u jkessaħ id-demm; in- nies twerwru, ma ridux jibqgħu hemm, riedu joħorġu ’l barra, xtaqu jgħajtu bil-biża’, iżda qabdithom ħedla li bikkmithom u sammritilhom riġlejhom mal-art, imbagħad instemgħet tfaqqigħa tal-waħx u minnufih inħasset theżżiża li qanqlet it-teatru, refgħetu, xejritu minn naħa għal oħra qisu kaxxa tas-sulfarini u dak il-waqt beda jiġġarraf.
(Adattata minn Ġrajja tal-Gwerra ta’ Ġużè Galea).