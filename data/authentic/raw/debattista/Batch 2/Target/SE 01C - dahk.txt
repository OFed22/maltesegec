Daħk [adattata min-novella ‘Daħk’ fl-antoloġija Ħala taż-Żgħożija ta’ Lino Spiteri] Tat b’rasha ’l hemm u ’l hawn, kemmxet iżjed xufftejha u kompliet izzekzek waħda wara l-oħra.
Tħares lejn it-tfajla quddiemha, lejna, u zzekzek.
Ħassejtni rrid nistħi minni nnifsi, iżda d-daħk li qabadni ma stajtx inrażżnu.
Jien u l-irġiel l-oħra rridu nżommu d-daħk tagħna fgat, il-mara zzekzek, it-tfajla għajnejha fuqna minn taħt, tara ħarsitna taħdem.
U t-tren ta’ taħt l-art miexi kollu ħsejjes u ċekċik, inaqqas, jieqaf, iniżżel, itella’, jerġa’ jirranka.
Ma kontx tajt kas li t-tfajla telgħet fil-vagun.
Jien u sieħbi konna bilqiegħda faċċata ta’ xulxin, mitluqin, it-tnejn għoddna bdejna nonogħsu wara jum li fih ħratna biċċa sewwa minn Londra.
L-ewwel li laqatni kien ġuvni bilqiegħda ħdejn sieħbi.
Iċ-ċaqliq ta’ jdejh ma’ wiċċu ġegħelni ninsa ftit l-għeja u n-ngħas.
Ma nafx xi bdejt nistħajlu: jgħolli jdejh, jaħbi wiċċu fihom hu u jdawru ’l hemm u ’l hawn, minn bejn xufftejh ħerġin ħsejjes li deher irid iżommhom lura.
Il-birra għamlet bih dan, ħsibt.
Imbagħad intbaħt li qtajtha ħażin.
Kien qiegħed jidħak u fl-istess ħin jipprova jżomm id-daħk.
Għalhekk dawk il-ħsejjes qisu se jtella’.
U iva, għandu mnejn mhux fis-sakra, iżda bilfors ftit iblah.
Iżda mbagħad sibt li raġel ieħor maġenbi kien qiegħed jagħmel l-istess.
Hawn x’hawn? Mela dieħla l-mogħża tad-daħk? Għajnejja marru fuq il-mara bilqiegħda ħdejn ġuvni.
Mara sewda, fiha daqsiex, bħan-nisa kollha suwed mhux żgħażagħ f’Londra, liebsa kappell ġmielu.
Ma kinetx qed tidħak.
Izzekzek u tross xufftejha, kellha wiċċha mqarras sħiħ.
Il-ġuvni ta’ quddiemi kompla bil-mutetti: bħallikieku qed jagħtas u jifga fl-istess ħin.
Ir-raġel ta’ ħdejja wkoll, iħares lejn ix-xellug tiegħu u qisu jrid jinqasam.
Konna qegħdin fuq żewġ bankijiet twal biswit xulxin u bilfors baqgħu jolqtuli għajnejja.
Qajmuli l-kurżità.
Inqlajt ’il quddiem mill-bank u ħarist lejn ix-xellug biex nara 1/2 t-tlieta l-oħra lejn xiex qegħdin iħarsu.
Bejn għax kulħadd jittieħed, u bejn għad-dehra tagħha, mingħajr ma ridt ħassejt id-daħk tiela’ fija jien ukoll.
Ħassejtni belhani nċarrat wiċċi waħdi.
Ħarist lejn sieħbi biex inħajru jara hu wkoll.
Iżda, minkejja ċ-ċaqliq, il-ħsejjes u ċ-ċekċik tat-tren, kellu għajnejh magħluqin, idejh b’xi mod iserrħu fuq l-umbrella wieqfa mmejla, jongħos.
Erġajt dawwart ħarsti lejn it-tfajla.
Kienet taf li lkoll qegħdin għajnejna fuqha u iżjed tatna sewwa għaliex inħarsu.
Malli wasalt Londra bħal inħsadt kif sibt ma’ wiċċi l-minidjul (miniskirt).
Mhux għax Malta kien moda t-tul: id-dbielet kienu diġà bdew telgħin fil-gżira.
Iżda sa dak iż-żmien mhux daqs Londra.
Wara ftit jiem għajnejja reġgħu ġew f’posthom u, hu x’inhu, Londra hemm ħafna ħwejjeġ oħra x’tara milli dbielet, qosra kemm saru qosra.
Għalkemm, ikolli nistqarr, il-minidjul kien ta lix-xena Londoniża laqta ġdida, differenti minn meta kont tlajt hemm l-aħħar.
Madanakollu, kif għedt, kont drajtu.
Imma minidjul bħal tat-tfajla tat-tren qatt ma rajt.
Issejjaħlu dublett għax ma ssibx kelma oħra għalih.
Ma tgħidx li t-tfajla kienet minn dawk in-nisa li jixirqilhom kollox, imqar iċ-ċraret.
Wiċċha ma kien jgħid xejn, u lanqas suritha, jekk tifliha tajjeb.
Iżda daqslikieku hi xi waħda warrbilha kienet mixħuta bilqiegħda lura, sieq fuq sieq, kuxxtejha għoddhom jidhru sa fuq.
Ma kellhiex sabar f’qagħda waħda lanqas.
Tqalleb riġlejha minn wieħed għall-ieħor, issa twaqqa’ xi ħaġa u tiġborha hi u turi iżjed minn ġisimha, titfa’ ħars bla heda lejna minn taħt beritta bil-ġummiena mgħaddsa f’rasha sa fuq xfar għajnejha, li kompliet għaqqdet id-dehra tagħha.
Ftaħt ħalqi biex inkellem lil sieħbi.
Iżda minflok kliem għoddni nfqajt nidħak ngħajjat.
Iż-żewġt irġiel l-oħra wkoll; irridu nrażżnu d-daħk, iżda t-tlieta li aħna ma stajniex nifilħu nżommu.
Inħarsu lejn it-tfajla, lejn xulxin, indawru wiċċna malajr, u nidħku.