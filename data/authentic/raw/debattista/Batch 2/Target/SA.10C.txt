L-għalliem
Kemm-il darba għaddielu minn moħħu l-ħsieb li jfittex xogħol ieħor.
Imma xiex? X’jaqbad jagħmel? Għad li xiħ ma kienx, lanqas ma kien għadu żagħżugħ mimli bil-ħeġġa għall- avventura.
Issa jkollu jibqa’ hemm sa ma jgħaddi għat-tieni tfulija.
Joqgħod jittama biss fiż- żmien ħanin; forsi ’l quddiem iż-żmien għad jirranġalu t-tħarbit tal-lum.
Li kieku kien għadu ġuvni ma kienx jaħsibha darbtejn.
Kieku kien jitlaq kollox wara spallejh; il-klassijiet kesħin, l- imwejjed mimlija bil-għabra tal-ġibs, il-pitazzi riħa ta’ butir, l-uċuħ vojta tat-tfal.
u jibda ħajja ġdida.
Imqar jekk jaf li jkollu jmur fil-kju jirreġistra.
Imma b’familja ta’ tlett/tlitt itfal ma setax jagħmel li jrid.
Ikollu jgħaddas rasu u jistabar.
kif għamel dejjem.
“Iftħu l-kotba f’paġna ħmistax,” qalilhom b’leħen għoli.
“Sir, m’għandix ktieb,” qabeż jgħajjat tifel mir-ringiela ta’ wara.
Kien se jistaqsih il-għala ma ġabux miegħu imma reġa’ bdielu.
Għalfejn joqgħod jistaqsi mistoqsijiet vojta? Lanqas li din kienet xi ħaġa li qatt ma ġrat qabel.
“Lanqas jien,” żied jgħid Attard, tifel twil u mqarqaċ li sajf u xitwa dejjem imur l-iskola bil-flipflop.
“Jien qatt ma kelli ktieb,” wieġeb il-Boċċu.
“U lili ħaduhuli,” qalet vuċi oħra.
U fi ftit sekondi qam kor sħiħ, itenni r-ritornell ta’ “M’għandniex ktieb”, u kulħadd isib raġunijiet differenti.
“Kollox sew,” qalilhom l-għalliem b’leħen kalm, “naqrahielkom jien l-istorja.
Illum se nagħmlu novella interessanti ħafna li fiha ħafna tagħlimiet moħbija.
” “Dejjem bl-istejjer dan.
” instema’ jgħid it-tifel tal-flipflop.
L-għalliem ippretenda li ma semgħux u beda jaqra.
Jaqra vers wara vers b’xufftejh biss.
Moħħu ma kienx hemm.
Beda jisraq ħars minn taħt lejn it-tfal.
it-tfal li s-soċjetà ta’ dari kienet issejħilhom “studenti”; u li llum anki din il-kelma saret titqies b’lussu.
Rahom mitluqin bla ħeġġa ta’ xejn fuq l-imwejjed tal-fraxxnu.
Wieħed jiekol il-ħobż bil-kunserva u jfarrak mal- art, ieħor iħażżeż, Attard jispara l-karti mgħaffġin b’nitfa ta’ lastku, il-Boċċu u ta’ warajh x’aktarx jilagħbu l-karti, u l-oħrajn jew jitkellmu jew jiddieħku jew reqdin.
U fir-ringiela ta’ quddiem nett kien hemm Louis u Tony, kwieti u dritti bil-ktieb miftuħ beraħ quddiemhom u bil-karti mgħaffġin għaddejja jżanżnu minn ma’ widnejhom.
Louis u Tony kienu jqabbduh swied ta’ qalb.
Kien jitħassarhom u jnisslulu x-xewqa miġnuna li jaqleb id-dinja ta’ taħt fuq.
U meta jiftakar li ma jista’ jagħmel xejn għalihom kien aktar isewwed qalbu.
Fil-bidu tas-sena kien hemm tlieta oħra bħalhom.
Illum anki dawn telqu l-merħla u rħewlha lejn il-wied.
Baqa’ biss Louis u Tony.
U l-merħla, ta’ merħla li kienet, bidlet il-klassi f’maqjel.
Kullimkien imżejjen bil-grif u l- brix.
Il-ħġieġ nofsu mfarrak.
Ta’ kull sena jiġu l-ħaddiema jkejlu u jwaħħlu, iżda mill-għada stess jerġa’ jibda t-tfigħ tal-ġebel u d-daqqiet tal-blalen.
U t-twieqi għerja donnhom gallinar.
Reġa’ ftakar f’Louis u Tony.
Dawk dejjem kienu jgħattu l-ħġieġ vojt tat-tieqa tan-naħa tagħhom b’biċċa kartuna biex ma jidħolx riħ, imma sħabhom kienu jaqilgħuha u jagħmluha trietaq.
L-istess kien jiġrilha l-mejda tagħhom.
Dejjem iħassru u joborxu.
Imma kollu ta’ xejn.
Ta’ kull filgħodu jerġgħu jsibuha mimlija kliem pastaż u disinji oħra.
(Adattata minn It-Tmien Kontinent ta’ Trevor Żahra).