Samirah
Le, ma mittx.
U mhux se mmut.
Żgur li mhux se mmut.
Għax qed naħseb.
U moħħi ma ġralu xejn.
U l-uġigħ, issa, bilkemm għadni nħossu.
Qed inħoss biss sturdament stramb u għeja kbira.
U ħarira bard.
Imma bard minn dak il-komdu.
Bħal dak li tħoss meta bid-deni tidħol fis-sodda u titħaxken u tingħalaq fik innifsek, b’saqajk jagħfsu ma’ sidrek u b’xufftejk imwaħħlin ma’ rkupptejk.
Qed nipprova ntella’ saqajja iżda waqt li qed nimmaġinahom telgħin mhu qed jiċċaqlaq xejn.
U qed nerġa’ nipprova, għall-elf darba, niftaħ għajnejja iżda għalxejn.
Jew forsi qed niftaħhom u qed nara biss id-dlam.
Possibbli għamejt? Le, kif jista’ jkun? U qed nerġa’ naħseb f’dak li ġara għax kollox għadu ċar.
Sal-mument li fih ġara.
Moħħi għadu jaħdem sew.
Kif kien qabel.
U biex inkun żgur, naħdem is-somma tas-soltu.
Rajt? Moħħi qed jaħdem.
U anke qabel ma ħdimt is-somma kien qed jaħdem għax kont qed naħseb f’dak kollu li naf.
F’ismi.
F’isem ħuti u ommi.
Fl-indirizz tad-dar.
Fin- numru tat-telefown tiegħi u ta’ ħija.
Fin-numru tal-karozza.
Fl-indirizz ta’ Samirah.
Fid-direzzjoni li trid tieħu biex tasal għandha.
Fit-Three Lions Bar li malli taqbżu trid tiġbed fuq il-lemin biex tidħol fit-triq tagħha.
Fil-karozza tiegħi, misjuqa minn Samirah, bil-mużika ħierġa mill-ispeakers mal- bibien tal-karozza.
Fid-dwal qawwija tat-trakk ġej minn quddiemna.
Fil-karozza tirkeb il-bankina.
F’Samirah twerżaq.
Fiċ-ċint jinfaqa’.
Fid-daqqa l-kbira.
U daqshekk.
Imbagħad hawn.
F’dan il-bard komdu, sturdament stramb u għeja kbira.
Imma la qed niftakar kollox għax ma nista’ nara, nisma’ u nxomm xejn? U għaliex ma nistax nitkellem? Qed niftaħ ħalqi u flok kelma toħroġ nefħa.
Jew forsi lanqas dik.
Forsi mitt?! U le, kif jista’ jkun? U Samirah? Fejn ħaduha lil Samirah? Nixtieq ngħajjat lil Samirah.
Tgħid weġġgħet? Xi ftit żgur.
Imma possibbli mietet? U le, kif jista’ jkun? U qed nitlob lil Alla li ma ġralha xejn.
Le, Mulej.
Mhux Samirah.
Mhux issa.
Le.
Qed inħossni qisni se norqod iżda ma rridx.
Għax jekk norqod forsi ma nqumx.
U qed niftakar f’xi film fejn kien hemm xi ħadd jgħajjat lil xi ħadd biex ma jorqodx.
Ma nistax niftakar f’liema film.
Jew forsi fi ktieb.
Qallu, “torqodx, torqodx” għax beża’ li jekk jorqod ma jqum qatt.
Imma – żomm – jien fejn jien? Fi sptar? Jekk fi sptar, kieku ma nismax ftit ġiri u diskors tat-tobba u tal-infermiera? Jew il-ħoss ta’ xi telefown jew ta’ siġġu tar-roti? Jew bieb jinfetaħ u jingħalaq? Fejn qiegħed?
Le, mhux se norqod.
Lanqas jekk naf x’naf.
Ma rridx norqod.
U qed nipprova niftakar x’kienet qed tgħidli Samirah qabel ġara dan kollu.
Xi storja minn tagħha, probabbli.
Iva, kienet qed tgħidli xi ħaġa dwar il-kuġina tagħha Rashidah li ħmistax ilu stednitha tmur għandhom u xtaqet li anke jien nieħu l-leave u ningħaqad magħhom.
Xi ħaġa dwar Rashidah kienet qed tgħidli.
Imma xiex eżatt ma nafx.
Għax ilħaqna rajna t-trakk bid-dwal il-qawwija ġej fuqna.
Min jaf xi storja kienet se tgħidli? Imma issa nfakkarha u tgħidhieli kollha.
Għax żgur li kollox se jiġi lura għan- normal.
U ftit ħin ieħor inkun ħdejha u nitlobha tkompliha għax irrid nismagħha.
U issa qed naħseb dwar l-aħħar lejl li qattajna flimkien, meta għidtilha li nitħajjar immur f’pajjiżha ħa nara fejn trabbiet u biex niltaqa’ mal-kuġini li tant issemmi.
U qagħdet tirrakkuntali elf storja.
Bħal dik ta’ meta libset il-libsa tal-fjuri u marru fil-bitħa taz-ziju, fejn l-irġiel kienu qatlu n-nagħġa, u bdew iħejju l-ikla.
U qed nipprova niftakar fl-ismijiet tal-kuġini.
Il-kuġini li kienet tmur magħhom għand in-nanniet biex jagħtuhom xi ħaġa tal-flus.
U fil-logħob li kienu jilagħbu fil-bitħa taz-ziju, kollha siġar taż-żebbuġ, u hemm – bir-riħa tfuħ tal-laħam qed isir – joqogħdu jiġru wara xulxin u jpittru fuq il-pali ta’ jdejhom.
U issa qed naħseb f’leħen ommi tgħidli nġibilha lil min irrid.
Ġappuniża, Russa, żingara.
imma mhux Musulmana.
U kont ippruvajt nuriha li dak li qed tgħid ma jagħmel l-ebda sens.
(Adattata minn dak li l-lejl iħallik tgħid ta’ Pierre J. Mejlak (2011)).