Silta 13Ċ L-iżbalji f’din is-silta huma kkoreġuti bl-aħmar.
L-uniku bomber Ġermaniż tat-tip Dornier (numru sbatax) ta’ żmien it-Tieni Gwerra Dinjija li għadu jeżisti, se jittella’ mill-Kanal Ingliż.
Il-Mużew tal-Qawwa Rjali tal-Ajru (RAF) qal li t- tlugħ ta’ dan l-ajruplan madwar tletin kilometru ’l barra mill-kosta ta’ Kent, aktar minn sebgħin sena wara li twaqqa’ matul il-battalja fuq l-Ingilterra, se jfakkar l-ikbar irkupru ta’ din ix-xorta f’ibħra Brittaniċi.
Dan l-irkupru huwa r-raba’ wieħed li qed isir minn Godwin Sands.
L-eżistenza tal-ajruplan ġiet magħrufa meta dan kien lokalizzat minn seba’ għaddasa fl- 2008 f’fond ta’ madwar ħamsin pied fuq sodda tal-ġibs bi ftit terrapien madwaru.
Hu mifhum li dan l-ajruplan jinsab f’qagħda tajba ħafna.
Minbarra l-effetti tal-ħajja marittima, l-ajruplan għadu intatt.
Ir-roti prinċipali fl-undercarriage baqgħu minfuħin u, skont l-esperti, iż-żewġ skrejjen juru b’mod ċar il-ħsara li saret lill-bomber fl-aħħar inżul tiegħu.
Kien ikkonfermat li l-proċess biex l-ajruplan jitla’ mill-baħar kien se jieħu erba’ ġimgħat u mhux sebgħa, kif kien maħsub.
Anzi, qed jingħad ukoll li jista’ jieħu tliet ġimgħat biss jekk il- kundizzjonijiet tat-temp jippermettu.
It-tlugħ ta’ dan l-ajruplan mill-baħar se jkun possibbli minħabba għotja finanzjarja ta’ aktar minn tliet mija u erbgħa u erbgħin elf lira sterlina min- National Heritage Memorial Fund (NHMF).
L-ajruplan huwa xhud tal-battalja fuq l-Ingilterra kif ukoll tal-bumbardament fuq Londra u ta’ bliet fil-qrib.
Dan l-ajruplan se jkun qed jippermetti wkoll lill-mużew biex jippreżenta storja usa’ tal-battalja fuq l-Ingilterra u jenfasizza s-sagrifiċċji li saru minn bdoti żgħażagħ taż-żewġ qawwiet tal-ajru u ta’ diversi nazzjonijiet oħrajn.
Malli l-ajruplan jittella’ mill-ilma, se jibda x- xogħol biex id-Dornier ikun konservat u mħejji għall-wiri.
Ix-xogħol se jkun qed isir fiċ-Ċentru ta’ Konservazzjoni tal-Mużew tal-RAF f’Cosford fi Shropshire.
L-ajruplan se jingħaqad ma’ eluf ta’ oġġetti oħra li ġew salvati mill-NHMF bi spiża ta’ aktar minn tliet mija u dsatax-il miljun lira sterlina.