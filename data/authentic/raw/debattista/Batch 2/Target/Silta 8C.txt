Nina u Doris kienu joħorġu sikwit u kellhom ħabta jduru l-postijiet fejn jarma l-monti.
Daqqa l-Mosta, daqqa Birkirkara, daqqa Bormla u daqqa l-Belt.
Dik l-atmosfera ta’ trassis, tgerfix u ffullar kienet togħġobhom wisq.
Dan għaliex Nina kellha ħabta kif tikkustinja mal- bejjiegħa, b’tali mod li fl-aħħar, meta jaraw li din il-mara kienet qabdet mal-bejgħa tagħhom bħal qarnita, jiddeċiedu li jraħħsulha ftit u Nina titlaq minn hemm bi tbissima daqsiex fuq fommha filwaqt li terġa’ tibda tgħarrex b’għajnejha biex tara togħġobhiex xi ħaġa oħra u tlesti d-dwiefer għall-vittma li jmiss.
Doris kienet takkumpanjaha.
Ma kellhiex il-ħila ta’ Nina, iżda f’qalbha kienet iddeċidiet li Nina kellha tkun l-eżempju tagħha u ssegwiha biex xi darba ssir tinqala’ fis-sengħa tax-xiri bi skontijiet speċjali.
Jum fost l-oħrajn Nina u Doris kellhom jinżlu sal-monti ta’ Marsaxlokk.
Mistagħġbin kemm ikun hemm ħut sabiħ u frisk; u qalu wkoll li jkun għadu ħaj, hemm għall- wiri, kollu jħares lejn ix-xerrejja u kultant ikellimhom ukoll.
Nina u Doris ftiehmu li l-ewwel jiltaqgħu l-Belt, eżatt eżatt ħdejn il-gabbana tal-ħalib.
Fl-imgħoddi, f’żgħożithom dan il-post kienu jsejħulu mod ieħor, iżda issa li t-tnejn huma ta’ ċertu livell, mingħajr ma ftiehmu bejniethom iddeċidew li jibdew jirreferu għalih bħala ‘l-gabbana tal-ħalib’ u Nina darba minnhom ħarbitilha wkoll milk van, iżda malajr għalqet ħalqha xħin rat il-ħarsa ta’ Mikiel riflessa f’għajnejn Doris.
U hekk, fit-tmienja u nofs Nina kienet tinsab wieqfa qisha arblu eżatt quddiem il-gabbana.
Għal min ma kienx jafha kienet donnha qed tbigħ il-ħalib hi stess għax intefgħet eżatt fin-nofs tal-faċċata tiegħu.
Idejha marbutin, u minn bejniethom, ħiereġ la ġenba, tara nieżel il-manku ta’ ġewlaq kbir.
Iżda Nina ma kinetx qed tbigħ ħalib.
kienet sejra sal- monti ta’ Marsaxlokk.