SA.
04C F’din is-silta l-iżbalji huma kkoreġuti bl-aħmar.
A.
Peter Xħin daħlet torqod bdiet taħsibha mod ieħor.
Kif niżżlet rasha fuq l-imħadda ma kinitx ċerta daqs qabel li ma kien ġara xejn bejnha u bejn Peter li kellu jweġġa’ lill-għarus.
Għamlet ħilitha biex torqod, imma ma setgħetx.
Qabdet ktieb minn fuq il-komodina – rumanz li kienet ilha li bdietu iżda li Peter qalilha li ma kienx tal-livell tagħha u neħħielha l- ġibda li tkompli taqrah – u bdiet tqalleb il-paġni.
Qrat ftit iżda malajr intebħet li dak li taqra tinsieh mill-ewwel u reġgħet qiegħdet il-ktieb fuq il-komodina.
Tfiet id-dawl biex toqgħod taħseb fid-dlam u kellha tistqarr magħha nnifisha li bejnha u bejn Peter kien hemm xi ħaġa misterjuża.
Ma setgħetx tkun taf x’inhi u tqarrset meta ftakret li ħtija tagħha stess kellha tistenna sa nhar il-Ħamis biex, għandha mnejn, tibda tikxef xi ftit minn dan il-misteru.
Qagħdet taħseb fid-dlam u ġġib quddiem għajnejha lil Peter.
Infirxet tbissima fuq wiċċha tarah jagħtiha dik il-ħarsa ta’ bosta tifsiriet u hi tixxemmex fiha tħossha sultana tal- ġmiel.
X’aktarx dan kien is-seħer ta’ Peter: kellu l-ħila jġegħelha tħossha sultana sabiħa li ġġennen lill-irġiel warajha.
L-għarus kien iħobbha, ma kellhiex dubju, iżda ma kellux din il- ħila.
Hi kienet tħobbu wkoll iżda xorta ma kinitx tħoss dak li tħoss meta tkun ma’ Peter.
Għandha mnejn ħasbet, għaliex ma’ Peter kienet biss ħbieb.
Qatt ma qorbu lejn xulxin u għalhekk bilfors jibqgħu msaħħrin b’xulxin.
Iva, dik hi l-kelma.
Issa kienet ċerta li Peter issaħħar warajha tassew – dik iċ-ċempila kienet il-prova – bħalma kienet.
miġbuda lejh hi.
Iġri jasal il-Ħamis kien l-aħħar kliem li ssawwar fuq fommha qabel ma marret għajnha biha u raqdet fil-fond.
L-iljieli ta’ wara batiet biex raqdet u kull darba li tkun se torqod, kien hemm Peter quddiemha u mhux l-għarus li tant kienet tħobb u kellha d-dinja bih.
Il-Ħamis wasal.
Telqet mix-xogħol bil-għaġla.
Kif waslet id-dar kielet malajr, straħet kemm kemm u nħaslet.
Ma riditx tistqarr magħha nnifisha iżda kellha seba’ mitt sena tilbes biex toħroġ.
Minkejja l-għaġla kollha ndilket bl-aqwa fwieħa li kellha, bil-mod, u ftakret fir-ritwal li kienet issegwi għall-ewwel li bdiet toħroġ mal-għarus.
Fejn is-soltu Peter ġieli jiġi tard, daqqa bi skuża u daqqa b’oħra, għad li mbagħad jintasab bilqiegħda ħdejha u ma jaqlax għajnejh minn fuqha, illum kien hemm qabilha, jistennieha.
Illum ħarstu wkoll żammha mitfugħa band’oħra, saħansitra fuq l-għalliem li kien qalilha kemm ma jifilħux, u qagħad jisma’ l-liġijiet tal-ekonomija, għall-inqas mill-qoxra ’l barra.
Dawn l-irġiel kollha xorta, ħasbet, għandhom ħila tal-għaġeb jaħbu dak li jkunu qegħdin iħossu.
Xħin fl-aħħar l-arloġġ kellu ħniena minnha u l-lezzjoni waslet fi tmiemha, għaġġlet aktar mis-soltu biex toħroġ qablu u tmur tiltaqa’ miegħu ħdejn il-karozza pparkjata fi triq dejqa fejn ma tagħtix fil-għajn.
Laħaqha ftit wara, daħlu fil-karozza u telqu.
Flok ġibed lejn in- naħa tas-soltu, Peter qabad triq oħra.
Hi ma qaltlu xejn.
Setgħet tobsor li la kellu xi ħaġa x’jgħidilha ma kienx jagħmel bħal dari.
Baqgħet siekta fid-dalma, tħarislu minn taħt, b’xoffitha kemxejn imdendla, tarah goff iżda ħiemed, isuq donnu mhu se jieqaf qatt.
Fl- aħħar waslu f’post ’il bogħod mill-ħamba tal-belt u Peter waqqaf il-karozza mal-bankina.
Ħarset madwarha fin-nofs dalma ta’ barra u ma setgħetx tilmaħ għajr ftit karozzi pparkjati ’l hawn u ’l hinn, imbegħdin minn xulxin kemm jistgħu kif jagħmlu l-klieb li moħħhom biss biex jibilgħu l-ikel ta’ quddiemhom qabel jeħodhulhom xi kelb ieħor.
“Hawn aħna”, qaltlu xħin is-skiet dejjaqha, “ma nixtieqx indum wisq”.
Peter dam ma wieġeb.
Donnu ma kienx jaf x’se jaqbad jgħid.
Fl-aħħar ħa nifs qawwi ’l ġewwa, dawwar wiċċu lejha u fid-dlam semgħetu jgħid: “Issa la qegħdin hawn, noqogħdu ftit ieħor, ili nistenniek tant!” (Adattata minn “In-Naska” ta’ Frans Sammut).