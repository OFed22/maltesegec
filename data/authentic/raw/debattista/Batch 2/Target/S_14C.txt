Hawn xjuħ li ħadd ma jagħtihom fastidju, għax serji jew dħulin.
Bħas-“sinjorina” li dejjem fil- gallarija tad-dar, bin-nuċċali tad-deheb imniżżel fuq imneħirha.
Meta joħorġuha tkun fuq siġġu tar-roti, b’kutra mifruxa fuq irkupptejha.
Imma wiċċha dejjem daħkan u lilna t-tfal titbissmilna u tqassmilna s-santi.
Tieħu gost tgħajtilna ħdejha biex tagħtihomlna wieħed wieħed.
Xjuħ oħrajn donnhom il-fastidju jistednuh, jew għax ikunu jriduha ta’ żgħażagħ, jew għax jieħdu għalihom għalxejn.
Wieħed minn dawn, jismu Ġanni, jgħaddi sikwit mit-triq tagħna, liebes libsa skura u kappell iswed.
Għalkemm mhuwiex xiħ ħafna, bilkemm jiflaħ jimxi imma l- bastun ma jġorrux miegħu.
Darba waħda, meta wieħed tifel qallu xi kelma, Ġanni tbaxxa biex jiġbor ġebla biex igarahielu.
Iżda billi dahru bbies ġmielu, flok tgħawweġ ’il quddiem kif jagħmel kulħadd beda jitbaxxa billi jitbandal lejn ix-xellug u l-lemin, qisu bastiment jirrollja.
Sakemm qabad il-ġebla, it-tifel kien żewġ kantunieri ’l bogħod, u sintendi l-ġebla baqa’ ma waddabhilux.
Wara din il-pantomima, kull meta nilmħuh ngħajtulu: “Baxxilha Ġann!” U hu, flok jeħodha b’ċajta, jiġri warajna b’kemm ituh riġlejh, jiġifieri qisu tarbija li għadha kemm telqet timxi sakemm jilmaħ ġebla mdaqqsa u jitbaxxa, pulzier pulzier, sewwasew kif inkunu nixtiequ aħna.
Kelinu taz-ziju Santu nasablu waħda u tant nasabhielu sew li kulħadd inqasam bid-daħk.
Kien rah ġej tlikki tlikki minn ħdejn l-iskola, ħareġ xelin imtaqqab li kellu lest fil-but, sħabu rabtuhulu ma’ ħajta twila bajda, telaq ix-xelin f’nofs it-triq fit-trab, żamm tarf il-ħajta f’idu, u mar jistaħba fil-kantuniera.
Wasal Ġanni, iżebbeġ għajnejh mistagħġeb kif iċ-ċorma xjafek tas-soltu ma kinux hemm, u lemaħ ix-xelin.
Meta ra li ħadd ma kien hemm, beda t-tbandil biex jinżel jiġbor ix-xelin li ma jmurx jiġborhulu xi ħadd ieħor qabel jiġbru hu.
Adattata minn Fuq il-Għajn ta’ San Bastjan ta’ Kilin (1993).