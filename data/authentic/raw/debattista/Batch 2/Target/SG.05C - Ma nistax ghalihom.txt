Ma nistax għalihom dawk l-istejjer li kulma jiġri fihom, iseħħ għax ikun ippjanat bir-reqqa minn qabel, meta l-affarijiet jiġru b’mod sempliċi u pjaċevoli għall-aħħar, bħall-pjanti jixxebilku li Tarzan juża fil-ġungla biex jitbandal minn waħda għall-oħra.
Dawk il-pjanti li jaqgħu mid-dlam, mix-xejn, li bis-saħħa tagħhom jasal minn post għal ieħor mingħajr ma jinżel minn fuq is-siġar, mingħajr ma jmiss l-art.
Ma nistax għaliha meta kull mossa, kull ċaqliqa tkun ġiet imkejla u maħsuba sewwa, bħal f’dawk ir-rumanzi fejn il-karattri jkunu qishom immexxija bir-remote control, u l-unika informazzjoni li tingħata hija dik li teħodna lejn id-destin tagħhom – bħallikieku tren ma jinqalax minn fuq il-binarju li tqiegħed fuqu, imqar jekk ikollu l-ħsara.
Is-sufan l-antik, tant maħbub, li għex aktar minn erba’ ġenerazzjonijiet ta’ familji ta’ bankiera; it-tfajla li, bla ma taf, tispiċċa tgħix il-mumenti kruċjali kollha ta’ ħajjitha – l-imħabba u t-tradiment, it-twelid u l-mewt – fuq vapur li jinsisti li jibqa’ jaqsam l-Atlantiku għal dejjem.
Il-fanatiku tal-films li jiġġennen fuq tfajla li tixbah lil Kim Novak, għandu ħabib b’qalb tad-deheb bħal ta’ James Stewart u jinqatel bi żball minn kriminal b’wiċċ Peter Lorre li għadu qed jitħarreġ.
Ma nistax għalihom dawn it-trikks taċ-cheap; għaldaqstant illum il-ġurnata ma nistax naqbad u niftaħ bieb ta’ karavan ipparkjat f’kampeġġ qisu xejn mhu xejn, minkejja li veru nixtieq, minħabba dak il-Ħadd waranofsinhar ta’ xi tmintax-il sena ilu meta, ta’ tifel li kont, sibt ruħi ġewwa karavan waqt fiera nitriegħed f’estru ta’ biża’.
Ma nistax, għax inkella ħajti, sa daż-żmien kollu, tidher bħallikieku kienet waħda staġnata, xejn iktar minn ringiela mdaqqsa ta’ karavans, kollha differenti, mill-ewwel sal-aħħar; u f’dal-każ il-kamra tal-kulleġġ li fih qattajt sitt snin minn ħajti seta’ kellha biss spazju limitat daqs ta’ karavan; u dak is-Sibt ta’ sbatax-il sena ilu stajt irqadt ma’ voluntiera tas-Salib l-Aħmar, li bħali kienet tqatta’ wieħed minn kull tliet weekends ġo karavan fl-inħawi ta’ barra l-belt, hi u 1/2 tistenna biex tiġbor iż-żgħażagħ fis-sakra li tfarrku bil-karozza mal-ewwel kisra li sabu fit-triq.
F’dak il-każ seta’ ġara li sajf minnhom, wara li daħħant ftit ħaxixa u niżżilt kartuna nbid ma’ xi ħbieb, stajt waqajt fit-tentazzjoni li ningħaqad ma’ taċ-ċirku, u nerħilha għall-ħajja nomada u solitarja, inkaxkar l-iljuni bla snien, b’uniformi b’kuluri mitfija, f’karru mgħammar b’kumdità falza (b’tapizzerija bla gost, bl-istikers li ssib fuq il-larinġ imwaħħla mat-twieqi) f’kull tip ta’ belt industrijali.
Jew inkella stajt insir watchman tal-foresta, b’daqna kbira u qmis iċċangjata: eremita modern u mistiku, u kont ngħix waħdi fuq il-quċċata ta’ muntanja mimlija bis-silġ u nqatta’ l-iljieli twal xitwin imgeddes f’karavan bis-sħana full-on, ħafi, filwaqt li nisma’ r-radju mill-bogħod u nieħu gost niftakar fl-aħħar tfajla tal-belt li rnexxieli nġennen għal tliet xhur sħaħ (rekord assolut) bis-saħħa tal-ġilda lixxa li għandi u l-ħarsa blu ċara bħal dik ta’ lag fuq muntanja f’ġurnata sajfija.
Le, ħajti kienet ħadet rotta pjuttost ordinarja u inqas eċitanti.
Kont ħriġt ma’ sħabi l-ġuvintur, is-Sibt filgħaxija, biex nippruvaw ngħabbu u ltqajt ma’ marti f’diskoteka, daqshekk sempliċi.
Wara għaxar xhur iżżewwiġna (konna nafu xi rridu).
It-tnejn li aħna kellna xogħol u konna naqilgħuha tajjeb.
Fil-weekends konna noħorġu ma’ koppji oħra bħalna, konna nieklu f’restoranti mhux għoljin ħafna, xi kultant immorru xi musical, u xi jumble sale l-Ħadd filgħodu u wara għal xi ikla tipika tal-post, xi ħaġa hekk insomma.
Fl-ewwel erba’ snin taż-żwieġ tagħna, kull vaganza li kellna sifirnieha: xi ħmistax fuq ir-ramel abjad ta’ xi bajja tropikali; f’lukandi b’buffets kul-kemm-trid, b’bars eżotiċi b’siġġijiet tal-bambù, b’xi pappagall f’gaġġa u bil-mużika ta’ Harry Belafonte fl-isfond.
“Tgħinna nirrilassaw,” konna ngħidu ’l-kollegi tagħna meta nirritornaw f’Settembru; ma tagħmel xejn, torqod, tilgħaq ix-xemx, tgħum, taqra xi ktieb…”.
(Adattata mis-silta Il-kelb jilgħaq il-ġrieħi tiegħu ta’ Jordi Punti, verżjoni Maltija ta’ Clare Azzopardi) 2/2.